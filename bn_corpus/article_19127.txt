কাস্তেল গান্দোলফো শহর এবং আলবানো হ্রদের দৃশ্য '''কাস্তেল গান্দোলফো''' (ইতালীয় ভাষায়: Castel Gandolfo) ইতালির লাৎজিও প্রদেশের একটি ছোট শহর যা রাজধানী রোম থেকে প্রায় ১৫ মাইল দক্ষিণ-পূর্বে অবস্থিত। স্থানীয় কাস্তেল্লি রোমানি উপভাষায় একে শুধু কাস্তেল্লো নামে ডাকা হয়। শহরটির অবস্থান আলবান পর্বতমালায় এবং এখান থেকে আলবানো হ্রদ দেখা যায়। উল্লেখ্য আলবানো হ্রদ আলবান পর্বতমালার কাভো পাহাড়ের পাদদেশে অবস্থিত একটি আগ্নেয় সংঘর্ষ হ্রদ। শহরটি পোপের গ্রীষ্মকালীন বাসস্থান হিসেবে সুপরিচিত। এর জনসংখ্যা আনুমানিক ৮৮৩৪। এক সময় এটি ভোটের মাধ্যমে ইতালির সবচেয়ে সুন্দর শহরগুলোর একটি হিসেবে নির্বাচিত হয়েছিল। শহরের আবাসিক এলাকার অনেকাংশই আলবানো হ্রদের কূল ঘেঁষে গড়ে উঠেছে। এর মধ্যে রয়েছে অষ্টাদশ শতকে নির্মীত অনেক গ্রীষ্মকালীন বাসস্থান এবং বিলাসবহুল কুটির। রোম অলিম্পিকের সময় নৌকা বাইচ প্রতিযোগিতাটি যেখান থেকে নিয়ন্ত্রণ করা হয়েছিল সেই স্তাদিও ওলিম্পিকো এখনও এই শহরে সংরক্ষিত আছে। এছাড়া এখানে বেশ কিছু প্রত্নতাত্ত্বিক নিদর্শন রয়েছে। যেমন, অনেক আগে আলবানো হ্রদের পাশে নির্মীত একটি জল-প্রবেশমুখ, এটি দিয়ে হ্রদের পানির উচ্চতা নিয়ন্ত্রণ করা হয় এবং আশপাশের কৃষি জমিতে সেচের পানি সরবরাহ করা হয়। একে জল-প্রকৌশলের গুরুত্বপূর্ণ একটি নিদর্শন হিসেবে গণ্য করা হয়। কাস্তেল গান্দোলফোতে আরও রয়েছে দোমিশিয়ানের বাড়ির ধ্বংসাবশেষ। কাস্তেল্লি রোমানির স্থানীয় উদ্যানের অংশ হিসেবেই এই শহরকে গণ্য করা হয়। এছাড়া অনেক শৈল্পিক গুরুত্বও আছে শহরটির। যেমন, ভিল্লানোভার সাধু টোমাসের গির্জা যার নকশা করেছিলেন প্রখ্যাত ইতালীয় ভাস্কর জান লোরেনৎসো বের্নিনি। == তথ্যসূত্র == শহর