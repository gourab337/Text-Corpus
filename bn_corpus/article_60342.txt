'''বিমান বাংলাদেশ এয়ারলাইন্স ফ্লাইট ১৪৭''' ছিল ২৪ ফেব্রুয়ারি ২০১৯ তারিখে শাহজালাল আন্তর্জাতিক বিমানবন্দর থেকে পূর্বনির্ধারিত সূচী অনুযায়ী চট্টগ্রাম হয়ে দুবাই আন্তর্জাতিক বিমানবন্দরে যাওয়ার জন্য একটি নির্ধারিত ফ্লাইট। এটি বাংলাদেশ বিমানের ময়ুরপঙ্খী নামের একটি বোয়িং ৭৩৭-৮০০ উড়োজাহাজ দিয়ে ফ্লাইটটি পরিচালিত হচ্ছিল। বিমানটি ঢাকা থেকে উড্ডয়নের পর দক্ষিণ-পূর্বে আকাশে থাকাবস্থায় যাত্রী হিসেবে থাকা একজন অস্ত্রধারী ব্যক্তি কর্তৃক ছিনতাইয়ের চেষ্টা করা হয়। পরবর্তীতে পাইলট বিমানটিকে ৫টা ৪১ মিনিটে চট্টগ্রাম আন্তর্জাতিক বিমানবন্দরে জরুরি অবতরণ করেন। অবতরণের পর বিমানের যাত্রী বিমানকর্মীদের নিরাপদে বের করে আনা হয় এবং কমান্ডো অভিযানে ছিনতাইকারী নিহত হন। ==বিমান== বোয়িং ৭৩৭-৮০০ মডেলের উড়োজাহাজটি (এমএসএন: ৪০৩৩৫/৫৭১৫; নিবন্ধন: এস২-এএইচভি) ২০১৫ সালে তৈরি করা হয় এবং একই বছরের ২৫ ডিসেম্বর বোয়িং কোম্পানি থেকে ক্রয়কৃত নতুন বিমানটি ময়ুরপঙ্খী নামে বিমান বাংলাদেশ এয়রলাইন্সের বহরে যুক্ত হয়। ২০০৮ সালে মার্কিন যুক্তরাষ্ট্রের বোয়িং এয়ারক্রাফ্ট কোম্পানির সাথে নতুন ১০টি উড়োজাহাজের জন্য বাংলাদেশ সরকারের চুক্তি স্বাক্ষরিত হয়। এর অংশ হিসেবে উড়োজাহাজটি বাংলাদেশ বিমানের বহরে যুক্ত হয়। ==ঘটনাক্রম== ===ছিনতাইয়ের পূর্বে=== ইন্টারনেট ফ্লাইট ট্র্যাকিং সার্ভিস ফ্লাইটঅ্যাওয়ার অনুসারে এস২-এএইচভি বিমানটি বিজি ১৪৭ ফ্লাইট হিসেবে ২৪ তারিখ তৃতীয়বারের মত আকাশে উড়ছিল। সকাল ১০:১৮ মিনিটে বিমানটি ''বাংলাদেশ ১২০৩'' ফ্লাইট হিসেবে শাহজালাল বিমানবন্দর থেকে চট্টগ্রামের শাহ আমানত বিমানবন্দরের উদ্দেশ্যে যাত্রা করে। দুপুর ০২:১৩ মিনিটে ''বাংলাদেশ ১২০৪'' ফ্লাইট হিসেবে চট্টগ্রাম থেকে যাত্রা শুরু করে ০৩:২১ মিনিটে ঢাকায় অবতরণ করে। এরপর বিমানটির প্রয়োজনীয় রক্ষণাবেক্ষণের পর কর্মী পরিবর্তন করে দুই ঘন্টা পর ৫:১৩ মিনিটে দুবাই বিমানবন্দরের উদ্দেশ্যে যাত্রা শুরু করে। ===ছিনতাই=== উড্ডয়নের ১৫ মিনিট পর মাঝ আকাশে একজন অস্ত্রধারী যাত্রী অস্বাভাবিক আচরণ করতে থাকেন। তিনি যাত্রীদের উপর গুলি চালানোর হুমকি দেন এবং ককপিটের দিকে গিয়ে অস্ত্র নিয়ে পাইলটকে হুমকি প্রদান করেন। তিনি বিমানটি অন্য কোথাও নিয়ে যাওয়ার চেষ্টা করেননি তবে পাইলটের কাছে প্রধানমন্ত্রী শেখ হাসিনা তার স্ত্রীর সাথে কথা বলার দাবি জানান। ছিনতাইকারীর সাথে কথপোকথনের মধ্যেই ৫টা ৪১ মিনিটে পাইলট বিমনটিকে চট্টগ্রাম বিমানবন্দরে জরুরি অবতরণ করেন। পরবর্তীতে সেখান থেকে যাত্রী এবং কর্মীদের (বিমান ক্রু) নিরাপদে নামিয়ে আনা হয়। ===অভিযান=== যাত্রীদের সবাইকে নামিয়ে আনার পর স্থানীয় সময় ৭টা ১৭ মিনিটে বাংলাদেশ সেনাবাহিনী, বিমানবাহিনীসহ অন্যান্য আইনশৃঙ্খলা বাহিনীর নেতৃত্বে কমান্ডো অভিযান পরিচালিত হয়। ৭টা ২৫ মিনিটে মিনিটে অভিযান শেষে ছিনতাইকারীকে গুলিবিদ্ধ আহতবাস্থায় বের করে আনা হয় এবং তিনি পরবর্তীতে মৃতবরণ করেন। ==ছিনতাইকারী== ২৫ ফেব্রুয়ারি র‌্যাপিড অ্যাকশন ব্যাটেলিয়ান (র‌্যাব) নিহত বিমান ছিনতাইকারীর পরিচয় প্রকাশ করে এবং তিনি র‌্যাবের অপরাধী তালিকাতে রয়েছেন বলে জানায়। তার নাম পলাশ আহমেদ যিনি মাহিবি জাহান নামেও পরিচিত। তিনি নারায়ণগঞ্জ জেলার সোনারগাঁও উপজেলার পিরোজপুর ইউনিয়নের দুধঘাটা গ্রামে জন্মগ্রহণ করেন। তার পিতার নাম পিয়ার জাহান মাতার নাম রীনা বেগম। পলাশ, ঢাকা থেকে চট্টগ্রামগামী অভ্যন্তরীণ রুটের যাত্রী ছিলেন। টিকেট অনুযায়ী তার নাম ''আহমেদ/মো. পলাশ'' এবং তিনি ''১৭এ'' আসনের যাত্রী ছিলেন। এরপূর্বে ১৭ বছরের এক কিশোরীকে অপহরণের একটি মামলায় তিনি ২০ দিন কারাবাস করেন। ২০১১ সালে স্থানীয় তাহেরপুর ইসলামিয়া আলিম মাদ্রাসা থেকে দাখিল পাশ করে সোনারগাঁও ডিগ্রী কলেজে ভর্তি হন এবং উচ্চ মাধ্যমিক সম্পন্ন না করেই শিক্ষাজীবনের ইতি ঘটে। পলাশ ‘কবর’ নামে একটি স্বল্পদৈর্ঘ্য চলচ্চিত্র নির্মাণ করেন যা ২০১৭ সালের ৩১ ডিসেম্বর অনলাইনে প্রচার হয়। তিনি বাংলাদেশের জাতীয় চলচ্চিত্র পুরস্কারপ্রাপ্ত অভিনেত্রী সিমলার সাবেক স্বামী। সিমলার সাথে বিয়ের পূর্বে ২০১৪ সালে বগুড়ায় মেঘলা নামের একজনকে বিয়ে করেন এবং সেখানে এক সন্তানের জন্ম হয়। পরবর্তীতে তাদের বিচ্ছেদ ঘটে। ==তদন্ত== ২৪ ফেব্রুয়ারি রাতেই বেসামরিক বিমান পরিবহন পর্যটন মন্ত্রণালয়ের বর্তমান সচিব মহিবুল হক গণমাধ্যমকে অতিরিক্ত সচিব মোকাব্বির হোসেনকে প্রধান করে এবং যুগ্ম সচিব জনেন্দ্রনাথ সরকার, সিভিল অ্যাভিয়েশনের পরিচালক (বিমান নিরাপত্তা) উইং কমান্ডার জিয়া উল কবির, সিকিউরিটি কনসালট্যান্ট গ্রুপ ক্যাপ্টেন (অব.) আলমগীর বিমানের পরিচালক (পরিকল্পনা) এয়ার কমোডর (অব.) মাহবুব জাহান খানের সমন্বয়ে সদস্যের তদন্ত কমিটি গঠনের কথা জানান। ==তথ্যসূত্র== বাংলাদেশ ছিনতাই বাংলাদেশে অপরাধ বাংলাদেশ এয়ারলাইন্স