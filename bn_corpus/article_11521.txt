'''চিকামারা''' শব্দটি কথ্যভাষায় দেয়াল লিখন বুঝাতে ব্যবহৃত হয়ে থাকে। স্বাধীনতা পূর্ববর্তীকালে আইনগত নিষেধাজ্ঞার কারণে রাতের আঁধারে দেয়াল লিখন করা হতো। এসব লেখায় মূলত সরকার বিরোধী রাজনৈতিক মন্তব্য তুলে ধরা হত। লেখার জন্য ব্রাশ হিসেবে ব্যবহৃত হতো মাথা থেঁতলে নেয়া জিগা গাছের ডাল এবং কালি হিসেবে ব্যবহৃত হতো আলকাতরা। কথিত আছে যে, হঠাৎ পুলিশের নজরে পড়ে গেলে দেয়াল লেখকরা দেয়াল লেখা বন্ধ করে দিয়ে ডাল দিয়ে এলোপাথারি ঝোপে বাড়ি দেয়া শুরু করতেন এই বলে, যে বাড়িতে চিকার উপদ্রব বেড়ে যাওয়াতে তারা চিকা মারার জন্য লাঠি নিয়ে বাইরে এসেছেন। চিকামারা নামটির উৎপত্তি সম্ভবত সেখান থেকেই। বিভিন্ন সময়ে রাজনৈতিক বক্তব্য, নির্বাচনী প্রচার, ধর্মীয় বাণী, মিছিলের শ্লোগান থেকে শুরু করে কবিতা অথবা ব্যক্তিগত কষ্টের কথা তুলে ধরা হয়েছে বিভিন্ন দেয়াল লেখনে। "এখন যৌবন যার, মিছিলে যাবার শ্রেষ্ঠ সময় তার", "এই মুহূর্তে দরকার, তত্ত্বাবধায়ক সরকার" ইত্যাদি রাজনৈতিক বক্তব্য, "অমুক ভাইকে ভোট দিন", "অমুক ভাইয়ের সালাম নিন, তমুক মার্কায় ভোট দিন" "অমুক মার্কায় দিলে ভোট, শান্তি পাবে দেশের লোক" জাতীয় নির্বাচন পূর্ববর্তী বক্তব্য থেকে শুরু করে "কষ্টে আছি আইজুদ্দিন" এর মত অনেক দেয়াল লেখন খুব সহজেই চোখে পড়বে। ঢাকায় এরকম দেয়াল খুঁজে পাওয়া দায়, যেখানে কখনো এরকম কিছু লেখা হয় নি।