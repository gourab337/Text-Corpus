'''লাইডেন''' (ওলন্দাজ ভাষায়: Leiden) নেদারল্যান্ডের পশ্চিমাঞ্চলের জাউড-হলান্ড (দক্ষিণ হল্যান্ড) প্রদেশে অবস্থিত একটি শহর এবং খেমেন্টে (পৌরসভা)। এটি আউডে রাইন (পুরাতন রাইন) এবং নিভে রাইন (নতুন রাইন) নদী দুটির সঙ্গমস্থলে ডেন হাখ থেকে ১৬ কিলোমিটার উত্তর-পূর্বে এবং উত্তর সাগরের সৈকত থেকে কিলোমিটার ভেতরের দিকে অবস্থিত। এই শহরে নেদারল্যান্ডের প্রাচীনতম বিশ্ববিদ্যালয় এবং প্রাচীনতম মানমন্দির অবস্থিত। এছাড়া এখানে বেশ কিছু গুরুত্বপূর্ণ রাষ্ট্রীয় জাদুঘর (পুরাকীর্তি জাদুঘর, এথনোলজি জাদুঘর, নাটুরালিস) রয়েছে। এই শহরে বিশ্ববিখ্যাত চিত্রশিল্পী রেমব্রন্ট জন্মগ্রহণ করেছিলেন। == ইতিহাস == লাইডেনের প্রথম উল্লেখ পাওয়া যায় ৯২২ সালে, তখন এটি উট্রেখ্‌ট বিশপশাসিত এলাকার একটি হোল্ডিং ছিল। দ্বাদশ শতকের একটি দুর্গকে কেন্দ্র করে প্রধানত শহরটি গড়ে ওঠে। ১২৬৬ সালে এর চার্টার নিশ্চিত করা হয় এবং তার সময়সীমা বাড়ানো হয়। ১৪২০ সাল পর্যন্ত হল্যান্ডের আদালতের একটি প্রতিনিধি দল কর্তৃক শহরটি শাসিত হতো। চতুর্দশ শতকে ফ্লেমিশ শহর ইপার থেকে লাইডেনে প্রচুর তাঁতীর আগমন ঘটে। এদের কারণেই পরবর্তীকালে শহরটি পোষাকশিল্পের হাত ধরে সমৃদ্ধি অর্জন করে। ১৫৮১ সালে লোডেভেইক এলজেফির (Lodewijk Elzevir) এর হাত ধরে লাইডেনে একটি বিখ্যাত ছাপাখানা প্রতিষ্ঠিত হয়। লৌফেন (Leuven) থেকে আসা এই এলজেফির পরিবার লাইডেনে গালিলেও গালিলেই এর রচনাও প্রকাশ করেছিল। এই পরিবারের ছাপাখানার ব্যবসা ১৭১২ সাল পর্যন্ত চালু ছিল। ওলন্দাজরা যখন স্পেনীয় সম্রাজ্যের বিরুদ্ধে বিদ্রোহ ঘোষণা করে তখন কিছু সময়ের জন্য (১৫৭৪ সালের মে-অক্টোবর) স্পেনীয়রা লাইডেন দখল করে নিয়েছিল। এই দখলের অবসান ঘটানো সম্ভব হয়েছিল পরিখা নির্মাণের পর। পরিখা খননের কারণে লাইডেনের পার্শ্ববর্তী গ্রামাঞ্চল প্লাবিত হয়ে যায় এবং সেই জলপথ দিয়েই ওলন্দাজ জাহাজ লাইডেনের অধিবাসীদের জন্য বিভিন্ন দ্রব্য পরিবহনের সুযোগ পায়। অবরোধের সময় লাইডেনের অধিবাসীদের সাহসিকতার স্বীকৃতিস্বরূপ রাজা ভিলেম (ওরানিয়ে নাসাউ-এর রাজপুত্র) ১৫৭৫ সালে এখানে একটি বিশ্ববিদ্যালয় প্রতিষ্ঠা করে দেন। সপ্তদশ এবং অষ্টাদশ শতকে এই বিশ্ববিদ্যালয় ওলন্দাজদের সংশোধিত ধর্মতত্ত্ব এবং বিজ্ঞান কেন্দ্রে পরিণত হয়। এখানে বিভিন্ন সময় কাজ করেছেন ইয়োসেফুস ইয়োস্টুস স্কালিখার, হুখো খ্রোটিওস, ইয়াকোবুস আর্মিনিয়ুস, ডানিয়েল হাইনসিয়ুস, ফ্রান্স হেমস্টারহাউস এবং হেরমান বুরহাফে। লাইডেনে রেমব্রন্ট ছাড়াও বেশ কয়েকজন বিখ্যাত চিত্রশিল্পী জন্মগ্রহণ করেছেন, যেমন, ইয়ান ফান খোয়েন, ইয়ান স্টেইন, খাব্রিয়েল মেটসু এবং খেরার্ড ডাউ। এদের হাত ধরেই সপ্তদশ শতকে ওলন্দাজ শিল্পের রেনেসাঁয় লাইডেন গুরুত্বপূর্ণ ভূমিকা পালন করে। == তথ্যসূত্র == শহর