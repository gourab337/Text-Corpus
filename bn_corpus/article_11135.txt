'''রিউ দি জানেইরু''' () বা '''রিও ডি জেনিরো''' দক্ষিণ-পূর্ব ব্রাজিলের একটি প্রধান শহর এবং রিউ দি জানেইরু রাজ্যের রাজধানী। শহরটি এককালে ব্রাজিলের (১৭৬৩–১৯৬০) এবং পর্তুগিজ সাম্রাজ্যের (১৮০৮–১৮২১) রাজধানী ছিল। শহরটি শুধু "রিউ" নামেই বেশি পরিচিত। রিউ দি জানেইরু ব্রাজিলের একটি বৃহৎ সমুদ্রোপকূলীয় শহর। শহরটি যেসব কারণে সারা বিশ্বের কাছে পরিচিত তাদের মধ্যে আছে কোপাকাবানা ইপানেমা সৈকতগুলি, কর্কুভাদু পর্বতের উপরে অবস্থিত ৩৮ মিটার উচ্চতা বিশিষ্ট "ত্রাণকর্তা যিশুখ্রিস্ট" ''ক্রিস্তু রেদেঁতোর'') নামক মূর্তি এবং গ্রানাইট শিলাময় "পাঁউ দি আসুকার" পর্বত (অর্থাৎ "চিনিরুটি" পর্বত), যার শীর্ষে শক্ততারের পুলিগাড়িতে করে আরোহণ করা সম্ভব। এছাড়া শহরটি বিস্তৃত দরিদ্র বস্তি-এলাকা বা ফেভালাসগুলির জন্য পরিচিত। প্রতি বছর এখানে বিশ্বের সর্ববৃহৎ কার্নিভাল উৎসব আয়োজন করা হয়, যার গাড়ির বহর মিছিল, রঙবেরঙের বেশভূষা, সাম্বা নর্তক-নর্তকীর দল পৃথিবীজুড়ে বিখ্যাত। ইপানেমা সৈকতে ভলিবল, আরপোয়াদোরে সার্ফিং বা সমুদ্রের ঢেউ-আরোহণ, এবং পেদ্রা বোনিতা থেকে প্যারাগ্লাইডিং এখানকার উল্লেখযোগ্য ক্রীড়া। রিউ'র বেলাময় সৈকতগুলি গুয়ানাবারা উপসাগর থেকে পশ্চিমে বাররা পর্যন্ত বিস্তৃত। এগুলির সবগুলিতেই সাইকেল চালানোর পৃথক রাস্তা আছে এবং স্থানে স্থানে ডাবের পানি বিক্রি করার দোকান আছে। শহরের কাছে তিজুকা জাতীয় উদ্যান অবস্থিত; এটি চিরসবুজ অতিবৃষ্টি অরণ্যে আবৃত, জলপ্রপাতে পরিপূর্ণ একটি পাহাড়ি এলাকা যেখানে রঙবেরঙের বিশাল ঠোঁটের তুকান পাখির নিবাস এবং যেখানে হাইকিং বা পাহাড়ি পদযাত্রা করার সুব্যবস্থা আছে। শহরের লাপা এলাকার বার বা রেস্তোরাঁগুলিতে বিভিন্ন সঙ্গীতদল সাম্বা, ফোররু এবং বোসা নোভা ধরনের সঙ্গীত পরিবেশন করে থাকে। মুসেউ দি আর্তি মোদের্না এবং মুসেউ দি আর্তি দু রিউ নামের দুইটি জাদুঘরে আধুনিক শিল্পকলা প্রদর্শিত হয়। রিউতে কিংবদন্তীতুল্য মারাকানা স্টেডিয়াম অবস্থিত, যেখানে ১৯৭০ সালে ফিফা বিশ্বকাপের ফাইনাল অনুষ্ঠিত হয়। এছাড়া রিউ ২০১৬ সালের গ্রীষ্মকালীন অলিম্পিক প্রতিযোগিতার আয়োজন করে। শহর জাতীয় রাজধানী