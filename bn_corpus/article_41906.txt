'''তোত্তোরি প্রশাসনিক অঞ্চল''' (鳥取県? ''তোত্তোরি কেন্‌'') হল জাপানের মূল দ্বীপ হোনশুর চুউগোকু অঞ্চলে অবস্থিত একটি প্রশাসনিক অঞ্চল। এর রাজধানী তোত্তোরি নগর। এটি জাপানের সবচেয়ে কম জনসংখ্যাবিশিষ্ট প্রশাসনিক অঞ্চল। == ইতিহাস == তোত্তোরি প্রশাসনিক অঞ্চল থেকে জোমোন যুগের নিদর্শন পাওয়া গেছে যা ১৪,০০০ থেকে ৩০০ খ্রিঃ পূঃ পর্যন্ত স্থায়ী ছিল। জাপানের প্রাচীনতম য়ায়োই নিদর্শন মুকিবান্দা য়ায়োই ধ্বংসাবশেষও এখানকার দাইসেন পর্বতের সানুদেশে দাইসেন য়োনাগো নগরে অবস্থিত। অনেকগুলি কোফুন সমাধিক্ষেত্রও তোত্তোরি থেকে উদ্ধার করা হয়েছে। ৬৪৫ খ্রিঃ তাইকা সংস্কারের সময় বর্তমান তোত্তোরি অঞ্চলটি হোওকি ইনাবা প্রদেশে বিভক্ত হয়। অন্ত্য হেইয়ান যুগের গেন্‌পেই যুদ্ধে (১১৮০-৮৫ খ্রিঃ) তাইরা মিনামোতো পরিবারের সংঘর্ষের সময় তোত্তোরির দাইসেন-জি সান্‌বুৎসু-জি মন্দির দু’টি তাইরা বিরোধীদের ঘাঁটি হয়ে ওঠে। ১৬০০ খ্রিঃ সেকিগাহারার যুদ্ধের পর অঞ্চলটি প্রথম বার শান্ত হয়। তোকুগাওয়া শোগুনতন্ত্র তোত্তোরি দুর্গে ইকেদা পরিবারকে স্থাপন করে। সমগ্র এদো যুগ ধরে এই পরিবার শোগুনের প্রতি অনুগত থেকে তোত্তোরির শাসনভার বহন করে। মেইজি যুগে ১৮৮৮ খ্রিঃ পূর্বতন হোওকি ইনাবা প্রদেশের সংযুক্তির মাধ্যমে তোত্তোরি প্রশাসনিক অঞ্চল গঠিত হয়। দ্বিতীয় বিশ্বযুদ্ধের সময় তোত্তোরির বন্দরগুলি জাপান পূর্ব এশীয় মূল ভূখণ্ডে অবস্থিত তার উপনিবেশগুলির মধ্যে বাণিজ্যের মূল কেন্দ্র হয়ে ওঠে। ১৯৪৩ খ্রিঃ তোত্তোরি ভূমিকম্পে তোত্তোরি নগরের ৮০% ধ্বংস হয়ে যায়। যুদ্ধোত্তর পর্বে ব্যাপক ভূমি সংস্কার কর্মসূচীর ফলে কৃষিজ উৎপাদন বহুগুণ বৃদ্ধি পেয়েছে। == ভূগোল == তোত্তোরি প্রশাসনিক অঞ্চলের পশ্চিমে শিমানে, দক্ষিণে ওকায়ামা, পূর্বে হিয়োগো প্রশাসনিক অঞ্চল এবং উত্তরে জাপান সাগরের উপকূল অবস্থিত। তোত্তোরির সমুদ্র সৈকত তোত্তোরি বালিয়াড়ির জন্য বিখ্যাত। সমগ্র প্রশাসনিক অঞ্চলটির আয়তন ৩৫০৭.০৭ বর্গ কিমি। এর বিস্তার পূর্ব থেকে পশ্চিমে ১২৫.৪১ কিমি এবং উত্তর থেকে দক্ষিণে ৬১.৭৯ কিমি। === জলবায়ু === সমগ্র তোত্তোরির জলবায়ু জাপান সাগর দ্বারা প্রভাবিত। শীতকালে প্রবল তুষারপাত হয় এবং বসন্ত থেকে শরৎকাল পর্যন্ত আকাশ পরিষ্কার থাকে। য়োনাগো এবং পশ্চিম উপকূলীয় অঞ্চলগুলিতে তুষারপাতের পরিমাণ অপেক্ষাকৃত কম; বছরে গড়ে ২০ সেমি গভীর। পূর্বদিকে এই পরিমাণ বাড়তে বাড়তে বছরে গড়ে ৪০ সেমিতে দাঁড়ায়। সমুদ্র থেকে দূরে অবস্থিত ওওয়্যামা অঞ্চলের পর্বতগুলিতে সবচেয়ে বেশি বরফ পড়ে, আর শীতকালীন তাপমাত্রা -১৫°সেলসিয়াস পর্যন্ত নেমে যায়। === বনাঞ্চল === ২০১২ এর এপ্রিল মাসের হিসেব অনুযায়ী তোত্তোরি প্রশাসনিক অঞ্চলের ১৪ শতাংশ এলাকা সংরক্ষিত বনাঞ্চল। এর মধ্যে আছে দাইসেন-ওকি সানিন কাইগান জাতীয় উদ্যান; উপ-জাতীয় উদ্যান এবং তিনটি প্রশাসনিক আঞ্চলিক উদ্যান। == তথ্যসূত্র == প্রশাসনিক অঞ্চল