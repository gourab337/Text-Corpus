'''লোহিত দানব''' (ইংরেজি ভাষায়: Red giant) বলতে নিম্ন বা মাঝারি ভরের অতি উজ্জ্বল দানবীয় তারা বোঝায়। তারার বিবর্তনের শেষের দিকে এমন দশার সৃষ্টি হয়। এসব তারার এনভেলপ বা বহিরাংশটি অনেক স্ফীত হয়ে ওঠায় তারার ব্যাসার্ধ এবং সে কারণে দীপন ক্ষমতা অনেক বেড়ে যায়, অন্যদিকে এদের পৃষ্ঠ তাপমাত্রা বেশ কমে যায়, সাধারণত ৫০০০ কেলভিন বা তার চেয়েও কম। লোহিত দানবরা দেখতে হলুদাভ কমালা রঙের থেকে শুরু করে লাল পর্যন্ত হতে পারে, এদের বর্ণালি ধরণ সাধারণত কে এবং এম। তবে এস শ্রেণীর তারা এবং সকল কার্বন তারাও লোহিত দানব। সবচেয়ে প্রাচুর্য্যময় লোহিত দানব হচ্ছে '''লোহিত দানব শাখার''' তারাগুলো যাদের কেন্দ্র হিলিয়াম দিয়ে গঠিত, কেন্দ্রে কোন কেন্দ্রীণ সংযোজন বিক্রিয়া হয় না কিন্তু কেন্দ্রভাগের চারদিকে অবস্থিত একটি খোলকে হাইড্রোজেন পুড়ে হিলিয়াম উৎপন্ন হতে থাকে। আরেক ধরণের লোহিত দানব হচ্ছে অসীমতটীয় দানব শাখার (AGB) তারা, এদের কেন্দ্রে ত্রি-আলফা প্রক্রিয়ায় হিলিয়াম দহনের মাধ্যমে কার্বন উৎপন্ন হয়। সি-এন এবং সি-আর ধরণের কার্বন তারাগুলো এজিবি তারা শ্রেণীর সদস্য। রাতের আকাশে দৃশ্যমান সুপরিচিত লোহিত দানবদের মধ্যে রয়েছে রোহিণী (Aldebaran), স্বাতী (Arcturus) এবং গ্রামা ক্রুকিস (Gamma Crucis)। দেখতে আরও বৃহৎ জ্যেষ্ঠা (Antares) এবং আর্দ্রা (Betelgeuse) আসলে লোহিত মহাদানব। == তথ্যসূত্র == বিবর্তন