'''সংক্ষেপণ''' বলতে কোনো শব্দ, পদগুচ্ছ বা বাক্যের সংক্ষিপ্ত রূপকে বোঝায়। সংক্ষেপণ বিভিন্নভাবে সম্পাদিত হতে পারে। এক ধরনের সংক্ষেপণে কোন শব্দগুচ্ছের প্রতিটি শব্দের আদ্যক্ষর নিয়ে এর সংক্ষিপ্ত রূপ গঠন করা হয়; একে আদ্যক্ষরা বলে। যেমন- দুর্নীতি দমন কমিশন থেকে দুদক। আবার কখনো কখনো একটি শব্দের একাংশ আরেকটি শব্দের কোনো একটি অংশের সাথে মিলিয়ে নতুন সংক্ষেপিত শব্দ গঠন করা হয়। একে মিশ্রণ বলে। যেমন- ধোঁয়া কুয়াশা থেকে তৈরি করা হয়েছে ধোঁয়াশা। অনেক সময় কোন শব্দের একাংশ ছেঁটে ফেলে শব্দটির সংক্ষিপ্ত রূপ তৈরি করা হয়। যেমন- বেবিট্যাক্সি থেকে শুধু বেবি। বাক্য সংক্ষেপণের বিষয়টি সাধারণত ঊহ্যতা বা অনুক্ততা শিরোনামের অধীনে আলোচনা করা হয়।