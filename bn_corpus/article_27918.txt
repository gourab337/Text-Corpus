'''মানাগুয়া হ্রদ''' স্পেনীয় ভাষায়: Lago de Managua, উচ্চারণ ''মানাহুয়া''; নিকারাগুয়ায় অবস্থিত একটি মিষ্ট জলের হ্রদ। একে অনেক সময় ''লাগো জোলোতলানও'' বলা হয়ে থাকে। মোমোতোম্বো আগ্নেয়গিরির (১২৫৮ মিটার) একেবারে পাশে অবস্থিত এই হ্রদটি দৈর্ঘ্যে প্রায় ৬৫ কিলোমিটার প্রস্থে প্রায় ২৫ কিলোমিটার। এর উপরিতলের ক্ষেত্রফল ১০২৪ বর্গ কিলোমিটার। নিকারাগুয়ার রাজধানী তথা সর্ববৃহৎ নগরী মানাগুয়া এই হ্রদের দক্ষিণ-পশ্চিম তীরে অবস্থিত। দক্ষিণপূর্ব দিকে রিও তিপিতাপা নদীর মাধ্যমে এই হ্রদ নিকারাগুয়া হ্রদের সাথে যুক্ত। মানাগুয়া হ্রদের দক্ষিণ-পশ্চিম অংশে একটি উপদ্বীপের মতো অংশ আছে। হ্রদের মধ্যে প্রায় ১০ কিলোমিটার ঢুকে আসা এই চিলেতেপে উপদ্বীপটিতেই নিকারাগুয়ার বিখ্যাত সুপ্ত আগ্নেয়গিরি আপোইয়েক অবস্থিত। এই আগ্নেয়গিরির জ্বালামুখে অবস্থিত হ্রদটি এক ভূতাত্ত্বিক বিষ্ময় দেশের এক অন্যতম পর্যটক আকর্ষণ। এটি বাস্তবে একটি ২.৮ কিলোমিটার চওড়া জলে পূর্ণ ক্যালডেরা। এর গভীরতা প্রায় ৫০০ মিটার। তার মধ্যে ৪০০ মিটার জলে পূর্ণ। জলতল থেকে জ্বালামুখের উচ্চতা প্রায় ১০০ মিটার। আজ থেকে কয়েক হাজার বছর আগে আগ্নেয় বিস্ফোরণের ফলে এই অতি গভীর ক্যালডেরার উৎপত্তি বলে মনে করা হয়ে থাকে। মানাগুয়া হ্রদের দক্ষিণ-পশ্চিম তীরে অবস্থিত মানাগুয়া নগরীর লোকসংখ্যা বর্তমানে প্রায় ১২ লক্ষ (২০০৫ সালের হিসেব অনুযায়ী)। অর্থাৎ, সমগ্র দেশের প্রায় এক পঞ্চমাংশ মানুষ এই নগরীতেই বাস করেন। শহরের সমস্ত আবর্জনা কারখানাজাত বর্জ্য পদার্থ দীর্ঘদিন ধরে হ্রদের জলে ফেলার দরুন মানাগুয়া হ্রদের জল বর্তমানে মারাত্মক রকম দূষিত হয়ে পড়েছে। ==তথ্যসূত্র== == বহিঃসংযোগ == JPL NASA: PIA03365: Perspective View with Landsat Overlay, Lakes Managua (foreground) and Nicaragua (background) ডিপার্টমেন্ট হ্রদ