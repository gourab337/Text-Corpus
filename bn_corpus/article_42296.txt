'''বোলাকি শাহ''' বাকেরগঞ্জ কৃষক বিদ্রোহের নেতা ছিলেন। == বাখরগঞ্জ বিদ্রোহ == বোলাকি শাহ ছিলেন ১৭৮৮-১৭৯২ খ্রিষ্টাব্দের বাখরগঞ্জ (অধুনা বাংলাদেশ) কৃষক বিদ্রোহের নেতা। তিনি আদতে একজন ফকির ছিলেন। সুবান্দিয়ার গ্রামাঞ্চলের কৃষকদের নিয়ে অত্যাচারী ইংরেজ সরকার জমিদারদের বিরুদ্ধে রীতিমতো যুদ্ধ ঘোষণা করেন। বাংলাদেশের জেলা বাখরগঞ্জের কৃষকদের ওপর তীব্র নিপীড়ন থেকে জন্ম নেয় বিদ্রোহের আগুন। ইংরেজ জোতদার জমিদারদের লুঠপাট, জোরপূর্বক খাজনা আদায় ইত্যাদি দুর্বৃত্তায়নের ফলে ১৭৮৭ তে বাখরগঞ্জে দেখা দেয় ভয়াবহ দুর্ভিক্ষ, প্রায় ষাট হাজার মানুষ খাদ্যাভাবে মারা যায়। তবুও থামেনি ইংরেজ অত্যাচার। সর্বস্বান্ত কৃষক তখন বাধ্য হয়ে অরণ্যে আত্মগোপন করে এবং ডাকাতির পথ অবলম্বন করে। তারা প্রধানত জমিদার-মহাজন এবং ইংরেজ কালেক্টরের নৌকায় লুঠ করতে থাকে। == বোলাকি শাহর যুদ্ধ == ফকির বোলাকি শাহ এই বিদ্রোহীদের নিয়ে গড়ে তোলেন এক সংঘবদ্ধ কৃষকদল। তিনি তার দল নিয়ে সুবান্দিয়ায় তৈরি করলেন এক দুর্গ। দুর্গাভ্যন্তরে ছিল নিজস্ব অস্ত্র তৈরি কারখানা। তার কামারশালায় তৈরি হয় তলোয়ার, বল্লম, গোলাবারুদ। নলছিটির কাছে মোগলবাহিনীর ফেলে যাওয়া সাতখানি পরিত্যক্ত কামানকে ব্যবহার উপযোগী করে বোলাকি ইংরেজদের বিরুদ্ধে বিদ্রোহ ঘোষণা করেন। চাষীরা ইংরেজদের খাজনা দেয়া বন্ধ করে দেয়। জমিদারদের বেশ ক’জন গোমস্তাকে আটক করে বোলাকির লোকজন। বোলাকির দুর্গ থেকে একজন গোমস্তা পালিয়ে গিয়ে বোলাকির যুদ্ধপ্রস্তুতির সকল তথ্য জানিয়ে দেয় জমিদারদের। ১৭৯২-এ শুরু হয় বোলাকি বিরোধী জমিদার-ইংরেজ অভিযান। তুমুল যুদ্ধের এক পর্যায়ে বোলাকি বাহিনি পরাস্ত হয়। ফকির বোলাকি শাহ নিজে অবশ্য পালিয়ে যেতে সক্ষম হন। ১৭৯২-এ সুবান্দিয়া কৃষক দুর্গ ভেঙ্গে পড়লেও ইংরেজ পুলিশে বিদ্রোহী ফকির বোলাকিকে কখোনোই ধরতে পারেনি। সন্দেহ করা হয় তিনি আত্মগোপন করা অবস্থাতেই মারা যান। ==তথ্যসূত্র== ব্যক্তি