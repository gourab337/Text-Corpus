'''সুহ্মভূমি''' বা '''সুব্ভভূমি''' বা '''দক্ষিণ রাঢ়''' বা প্রাচীন বাংলার একটি জনপদ। জৈনদের আচারাঙ্গ সূত্রে রাঢ় জনপদকে বজ্জভূমি বা বজ্রভূমি এবং সুব্ভভূমি বা সুহ্মভূমি এই দুই ভাগে বিভক্ত করা হয়েছে। == অবস্থান == ধোয়ী রচিত পবনদূত গ্রন্থে গঙ্গার তীরবর্তী সুহ্মের উল্লেখ রয়েছে এবং এই দেশের অন্তর্গত বর্তমানে হুগলী জেলায় অবস্থিত ত্রিবেণী সঙ্গম অতিক্রম করে লক্ষ্মণসেনের রাজধানী বিজয়পুরের দিকে একটি পথের ইঙ্গিত রয়েছে। ৯৯১ খ্রিষ্টাব্দে রচিত শ্রীধরাচার্য রচিত ন্যায়কন্দলী গ্রন্থে দক্ষিণ রাঢ়ের প্রাচীনতম উল্লেখ পাওয়া যায়। একাদশ শতকে কৃষ্ণমিশ্র কর্তৃক রচিত নাটকে, মধ্য প্রদেশের অমরেশ্বর মন্দিরের লিপিতে এবং ১৫৯৩ খ্রিষ্টাব্দে মুকুন্দরাম রচিত দক্ষিণ রাঢ়ের উল্লেখ পাওয়া যায়। ন্যায়কন্দলী গ্রন্থে দক্ষিণ রাঢ়ের অন্তর্গত ভূরিসৃষ্টি গ্রাম (বর্তমান হাওড়া জেলার ভুরসুট গ্রাম), নাটকে নবগ্রাম (বর্তমান হুগলী জেলায়) এবং দামিন্যা গ্রামের (বর্তমান বর্ধমান জেলার দামুন্যা গ্রাম) উল্লেখ রয়েছে। এর থেকে অনুমান করা হয়ে থাকে ভাগীরথী নদীর পশ্চিম তীরবর্তী দক্ষিণ ভূখণ্ড অর্থাৎ বর্তমান হাওড়া জেলা, হুগলী জেলার পশ্চিমাংশ এবং বর্ধমান জেলার দক্ষিণাংশে প্রাচীন সুহ্মভূমি বা দক্ষিণ রাঢ় অবস্থিত। == লোক প্রকৃতি == আনুমানিক পঞ্চম শতাব্দীতে কালিদাস কর্তৃক রচিত রঘুবংশ কাব্যে রঘুর দ্বিগ্বিজয় বর্ণনাকালে সুহ্মদেশের অধিবাসীদের বর্ণনা করে বলা হয়েছে, যে তারা বেতসলতার মত অবনত হয়ে রঘুর কোপ হতে রক্ষালাভ করেছিলেন। ভাগবত পুরাণে সুহ্মদের পাপ কোম বলে উল্লেখ করা হয়েছে। কৃষ্ণমিশ্র তার নাটকের দ্বিতীয় অঙ্কে সুহ্মদেশের ব্রাহ্মণদের দাম্ভিকতার বর্ণনা করেছেন। == পাদটীকা == == তথ্যসূত্র == বাংলার জনপদ