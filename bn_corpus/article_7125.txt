'পঞ্চানন কর্মকার' বাংলা মুদ্রণাক্ষরের স্রষ্টা মুদ্রণশিল্পের প্রযুক্তিবিদ। == জন্ম == তিনি জন্ম গ্রহণ করেন হুগলি জেলার ত্রিবেণীতে। তার পূর্বপুরুষ পেশায় ছিলেন কর্মকার বা লৌহজীবী। কিন্তু বেশ কয়েক পুরুষ আগে তারা ছিলেন লিপিকার। তাম্রপটে, অস্ত্রশস্ত্রে অলঙ্করণ বা নামাঙ্কনের কাজে তারা ছিলেন অত্যন্ত দক্ষ। তার চরিত্রেও পূর্বপুরুষদের এই শিল্পবৃত্তির গুণপনার প্রকাশ ঘটে। তার পূর্বসূরিরা প্রথমে ছিলেন হুগলি জেলার অন্তঃপাতী জিরাট বালাগড়ের অধিবাসী, পরে ত্রিবেনীতে গিয়ে বসবাস শুরু করেন। == কর্মজীবন == ১৭৭৮ খ্রিষ্টাব্দে চার্লস উইলকিন্স যখন হুগলিতে ন্যাথানিয়েল ব্র্যাসি হ্যালহেডের লেখা 'অ্যা গ্রামার অব দ্য বেঙ্গলি ল্যাঙ্গুয়েজ' বইটি মুদ্রণের উদ্যোগ গ্রহণ করেন, তখন পঞ্চাননবাবু তার প্রযুক্তিজ্ঞান নিয়ে বাংলা হরফ প্রস্তুতের কাজে উইলকিন্সকে সাহায্য করতে এগিয়ে আসেন। বইটির মুদ্রণে ছেনিকাটা, ঢালাই করা চলনশীল বা বিচল যে ধাতব হরফ ব্যবহার করা হয়, তা উইলকিন্স এবং পঞ্চাননবাবুর যৌথ প্রচেষ্টায় সম্ভব হয়েছিল। ১৭৭৯ খ্রিষ্টাব্দে তদানীন্তন গভর্নর জেনারেল ওয়ারেন হেস্টিংসের উৎসাহে উইলকিন্সের পরিচালনাধীনে কলকাতায় ইস্ট ইন্ডিয়া কোম্পানির ছাপাখানায় তিনি কাজ শুরু করেন। ১৭৮৫ খ্রিষ্টাব্দে পুরোদমে এই সরকারি ছাপাখানা চালু ছিল; পঞ্চাননবাবু সেখানে কাজ করতেন। হরফ নির্মাণের কলাকৌশল তিনি উত্তমরূপে আয়ত্ত করেছিলেন। ১৭৯৯ খ্রিষ্টাব্দ নাগাদ উইলিয়াম কেরির সঙ্গে তার যোগাযোগ হয় এবং সে বছরই তিনি কেরি সাহেবের উদ্যোগে শ্রীরামপুর মিশন প্রেসে যোগদান করেন। একটি পুরোনো মেশিন নিয়ে এই প্রেসের কাজ শুরু হয়। কিন্তু পঞ্চাননবাবুর মেধা, অক্লান্ত পরিশ্রম ঐকান্তিক প্রচেষ্টায় অল্প দিনের মধ্যে এটি এশিয়ার বৃহত্তম অক্ষর তৈরির কারখানা অর্থ্যাৎ টাইপ ফাউন্ড্রিতে পরিণত হয়। ১৮০১ খ্রিষ্টাব্দে তার তৈরি হরফে বাংলায় বাইবেলের নিউ টেস্টামেন্টর কেরিকৃত অনুবাদ ছাপা হয়। ১৮০৩ খ্রিষ্টাব্দে তিনিই প্রথম ভারতবর্ষে দেবনাগরী ভাষায় হরফ নির্মাণ করেন। কেরির সংস্কৃত ব্যাকরণ মুদ্রণের জন্য তিনি দেবনাগরী ভাষায় হরফ তৈরি করেন। পরে তিনি আরো ছোটো সুন্দর এক স্পষ্ট বাংলা হরফের নকশা তৈরি করেন। বাংলা মুদ্রণশিল্পে পঞ্চানন কর্মকারের তৈরি হরফের নকশা দীর্ঘকাল ধরে প্রচলিত ছিল। বাংলা ভাষায় ছাপার ইতিহাসে প্রথম চলনসই বাংলা সংস্কৃত অক্ষরের ছাঁচ তৈরির অগ্রদূত হিসেবে পঞ্চানন কর্মকারের নাম স্বর্ণাক্ষরে লেখা থাকবে। পঞ্চাননবাবু তার জামাতা মনোহর কর্মকারকে সযত্নে তার সমস্ত জ্ঞান কলাকৌশল শিখিয়ে যান; মনোহর কর্মকার পরিশ্রম, সাধনা মেধা পাথেয় করে আরবি, ফারসি, গুরুমুখি, মারাঠি, তেলুগু, বর্মি, চীনা প্রভৃতি অন্তত চোদ্দোটি বিভিন্ন ভাষার হরফ তৈরি করতে সক্ষম হয়েছিলেন। == মৃত্যু == চলনযোগ্য বাংলা সংস্কৃত হরফ তৈরির প্রথম শিল্পী পঞ্চানন কর্মকার ১৮০৪ খ্রিষ্টাব্দে শেষ নিশ্বাস ত্যাগ করেন। == তথ্যসূত্র == বাংলা আকাদেমি চরিতাভিধান প্রযুক্তিবিদ খ্রিস্টাব্দে মৃত্যু