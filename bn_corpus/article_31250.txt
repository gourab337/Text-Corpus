'''কাজী খালেদা খাতুন''' ভাষা আন্দোলনের সেই মহান সৈনিকদের অন্যতম যারা অত্যন্ত কম বয়সে, স্কুলের ছাত্র থাকা কালীন সময়েই ভাষা আন্দোলনে সংযুক্ত হন। == জন্ম == ১৯৩৯ সালের ৭ই আগস্ট বরিশাল বিভাগের পিরোজপুরে সম্ভ্রান্ত কাজী বাড়িতে জন্মগ্রহণ করেন খালেদা খাতুন। পিতা কাজী মাজহার উদ্দিন আহমদ এবং মাতার নাম হাকিমুন্নেসা খাতুন। একাত্তরের মুক্তিযুদ্ধে শহীদ কাজী সামসুল হক তার বড় ভাই। == শিক্ষা জীবন == ১৯৫৪ সালে কামরুন্নেসা সরকারি বালিকা বিদ্যালয় থেকে ম্যাট্রিক পাস করেন। এরপর ইডেন মহিলা কলেজ থেকে ১৯৫৬ সালে ইন্টারমিডিয়েট এবং ঢাকা মেডিকেল কলেজ থেকে ১৯৬৮ সালে এমবিবিএস ডিগ্রি লাভ করেন। == চাকরি জীবন == ১৯৭০ সালে ঢাকা মেডিকেল কলেজের প্যাথলজি বিভাগের প্রভাষক পদে কর্মজীবন শুরু করেন। পরবর্তীতে কিউরটের পদমর্যাদায় উন্নীত হন। ১৯৭৮ সালে ইরাক সরকারের অধীনে ইরাকে সাড়ে চার বৎসর কাজ করেন। ১৯৮৩ সালে ঢাকাতে ফিরে এসে আবার ঢাকা মেডিকেল কলেজে যোগ দেন। এছাড়া জাতীয় হৃদরোগ ইন্সটিটিউটেও কাজ করেন তিনি। == ভাষা আন্দোলনে অবদান == ১৯৫২ সালের মহান ভাষা আন্দোলনের উত্তপ্ত সময়ে খালেদা খাতুন কামরুন্নেসা বালিকা বিদ্যালয়ের অষ্টম শ্রেণীর ছাত্রী। ভাষা কন্যা রওশন আরা বাচ্চু সহ অন্যান্য ভাষা সৈনিকেরা সেই সময়ে সমাজের সর্বস্তরের সকল মানুষকে উদ্বুদ্ধ করতেন। তাদের ডাকে সাড়া দিয়ে কামরুন্নেসা বালিকা বিদ্যালয়ের ছাত্রীরা ভাষা আন্দোলনে প্রত্যক্ষ ভাবে অংশগ্রহণ করেন যার মধ্যে সর্বাগ্রে ছিলেন কাজী খালেদা খাতুন। ১৯৫২ সালের একুশে ফেব্রুয়ারী ১৪৪ ধারার মধ্যেই তিনি ঢাকা ঐতিহাসিক আমতলার সভায় অংশগ্রহণ করেন। এরপর ১৪৪ ধারা ভাঙার সিদ্ধান্ত নিয়ে মিছিল নিয়ে বের হলে পুলিশের নির্যাতনের শিকার হন খালেদা খাতুন। পুলিশের ছোঁড়া কাঁদানে গ্যাসে অসুস্থ হয়ে পড়েন। == প্রথম কোনো স্কুলে শহীদ মিনার তৈরি == কাজী খালেদা খাতুন এবং অন্যান্য ভাষা কন্যারা মহান ভাষা আন্দোলনের শহীদদের স্মরনে কেন্দ্রীয় শহীদ মিনারের আদলে কামরুন্নেসা সরকারি বালিকা বিদ্যালয়ে শহীদ মিনার তৈরী করেন। যা ছিলো কোনো স্কুলে তৈরী প্রথম শহীদ মিনার। == মৃত্যু == ২৮ সেপ্টেম্বর ২০১৩ তে এই মহান ভাষা সৈনিক ঢাকার ইডেন মাল্টিকেয়ার হাসপাতালে মৃত্যুবরন করেন। তাকে মিরপুর বুদ্ধিজীবী কবরস্থানে সমাহিত করা হয়। == আরো দেখুন == রওশন আরা বাচ্চু == তথ্যসূত্র == == বহি:সংযোগ == ডা. কাজী খালেদা খাতুন একুশ মহীয়সী ভাষা সংগ্রামী- বাদল চৌধুরী জন্ম ভাষা আন্দোলনের সক্রিয় নারী কর্মী মৃত্যু মেডিকেল কলেজের প্রাক্তন শিক্ষার্থী