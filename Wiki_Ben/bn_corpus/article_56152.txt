'''শ্রীপুর শাহী বুড়া মসজিদ''' বোয়ালখালী উপজেলার শ্রীপুর খরণদ্বীপ ইউনিয়নে অবস্থিত একটি ঐতিহ্যবাহী মসজিদ।এটি বুড়া মসজিদ নামেও পরিচিত। প্রায় ৩শ বছর আগে মসজিদ প্রতিষ্ঠা করা হয় বলে জনশ্রুতি রয়েছে। তবে মসজিদ ঠিক কত সালে প্রতিষ্ঠিত হয়েছিল তার সঠিক দিনক্ষণ জানা যায়নি। এখানে দেশ বিদেশ থেকে ধর্মপ্রাণ মুসলমানদের সমাগম ঘটে বরকত, ফজিলত পুর্ণ্যরে আশায়। জাতি-ধর্ম বর্ণ নির্বিশেষে সারাদেশের মানুষের কাছে পুণ্যময় তীর্থভুমি হিসেবে পরিচিত বুড়া মসজিদ। ধারণা করা হয়, মোঘল আমলের শেষের দিকে প্রথম শনের ছাউনি দিয়ে মসজিদ গড়া হয়। জনশ্রুতি রয়েছে নামাজের সময় হলে মসজিদে গায়েবী আজান হতো। চট্টগ্রামের তৎকালিন প্রশাসক থানাদার ওয়াসিন চৌধুরী মসজিদ প্রতিষ্ঠা করেছিলেন বলেও জনশ্রুতি রয়েছে। তার দাদা শেখ নাছির উদ্দিন তৎকালীন অবিভক্ত ভারতের গৌড় এলাকা থেকে এলাকায় ইসলাম প্রচারের উদ্দেশ্যে আগমন করেছিলেন। খুব সম্ভবত শেখ নাছির উদ্দিন এলাকার মুসল্লীদের পাঞ্জাগানা নামায আদায়ের সুবিধার্থে মসজিদ প্রতিষ্ঠা করেন। নামকরণ সম্পর্কে জানা যায়, ওয়াসিন চৌধুরীর পিতা একজন ইবাদত গুজার ব্যক্তি ছিলেন। তিনি ইবাদত বন্দেগীতে এতই মশগুল থাকতেন যে, পারিপাশ্বিক অবস্থার কোন খবর রাখতেন না। তিনি বুড়ো বয়সে মসজিদে নামাজ যিকির আজকারে দিন রাত কাটিয়ে দিতেন। এভাবেই দিনের পর দিন কেটে যেত তার আধ্যাত্নিক সাধনায়। তিনি এতই পরহেজগার ছিলেন যে, তাকে সবাই বুড়া হুজুর নামে ডাকত। ইবাদত করতে করতে তিনি একদিন এই মসজিদ থেকে গায়েব হয়ে যান। পরবর্তীতে তার কোন সন্ধান কেউ পাননি বলে কথিত আছে। তাই তার নামানুসারে এটি ‘বুড়া মসজিদ’ নামে প্রসিদ্ধি লাভ করেন। সি এস জরিপে দেখা যায়, তার বসত বাড়ি, পারিবারিক কবরস্থান মসজিদ একই সাথে একই দাগে স্থিত রয়েছে। মসজিদ কর্তৃপক্ষ জানান, রাঙ্গুনিয়া উপজেলার পদুয়া গ্রামে মসজিদের নামে প্রচুর জায়গা জমি রয়েছে। তবে উপযুক্ত কাগজ পত্রের অভাবে তা পুনঃরুদ্ধার করা সম্ভব হচ্ছে না। জানা গেছে, অল্প ক’জন মুসল্লী নামায পড়ার মত জায়গা নিয়ে শন পাতার বেড়া এবং উপরে দু’নালি শন দিয়ে মসজিদের প্রথম ঘর নির্মিত হয়। প্রতি বছর ছাউনি বেড়া পরিবর্তন করে ২০-২৫ বছর চলে মসজিদের কার্যক্রম। সে সময়ে সাপ, বাঘ জঙ্গলময় ছিলো এই এলাকা। ফলে বাঘের ভয়ে ঝোঁপ-ঝাঁড়ের মাঝে অবস্থিত হওয়ায় মসজিদে মুসল্লীরা রাতে নামায আদায় করতে পারতেন না। নিরাপদ দুরত্বে থেকে মুসল্লীরা আযান দিয়ে চলে যেত। পরবর্তিতে চারপাশে বাঁশের বেড়া এবং উপরে শনের ছাউনি দিয়ে ১০-১৫ হাত লম্বা চওড়া করে মসজিদ নির্মাণ করা হয়। এভাবে ছিলো বহু বছর। খুব সম্ভবত ১৮৮৬ সালে বেড়া শনের ছাউনি ঘর ভেঙ্গে যায় প্রবল ভুমিকম্পের কারণে। ভাঙ্গা অবস্থায় জোড়া তালি দিয়ে আরো ২০-২৫ বছর চলে মসজিদের কার্যক্রম। পরে স্থানীয় লোকজন মাটির দেয়াল তুলে পুনঃনির্মাণ করেন মসজিদ। এভাবে ৪-৫ বার নির্মাণ করা হয়। প্রায় ১০০ বছর পূর্বে মসজিদের কিয়দংশ পাকাকরণ করা হয়। ১৯৪০ সালে মসজিদের পুরাতন ভিত্তি ভেঙে নতুন করে ছাদ জমিয়ে পাকাকরণ করা হয়। এই ইমারত এখনও পর্যন্ত মসজিদের মধ্যখানে বহমান আছে। ১৯৭৪ সালে ৫-৬ জন মুসল্লী নামায আদায় করার ব্যবস্থা করে মসজিদ সংস্কার সম্প্রসারণ করা হয়। ১৯৮৬ সালের দিকে ২য় তলায় উন্নীত করা হয় মসজিদ। ১৯৭৫ সালের দিকে মসজিদের পাকা ভবনের গেইট নির্মিত হয়।