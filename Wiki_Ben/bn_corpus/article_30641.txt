'''বর্মণ রাজবংশ''' পুষ্যবর্মণ কর্তৃক প্রতিষ্ঠিত কামরূপ রাজ্যের প্রথম ঐতিহাসিক রাজবংশ। এই রাজবংশের শাসকরা গুপ্ত সাম্রাজ্যের সামন্ত ছিলেন, কিন্তু পরবর্তীকালে গুপ্ত সাম্রাজ্যের দুর্বলতার সুযোগে মহেন্দ্রবর্মণ দুইটি অশ্বমেধ যজ্ঞ সম্পন্ন করে স্বাধীনতা ঘোষণা করেন। সপ্তম শতাব্দীর মধ্যভাগে শালস্তম্ভ নামক এক আদিবাসী নেতা এই রাজবংশের শেষ রাজা অবন্তীবর্মণকে সিংহাসনচ্যুত করে ম্লেচ্ছ রাজবংশের প্রতিষ্ঠা করেন। == উৎপত্তি == আসামের ডুবি নিধানপুর অঞ্চল থেকে প্রাপ্ত ভাস্করবর্মণের তাম্রলিপিগুলি থেকে জানা যায় যে, এই রাজবংশের প্রতিষ্ঠাতা ছিলেন পুষ্যবর্মণ। এই লিপিতে তাঁকে নরকাসুর, ভগদত্ত বজ্রদত্ত নামক পৌরাণিক চরিত্রগুলিরর বংশধর বলে উল্লেখ করা হয়েছে। ঐতিহাসিক দীনেশচন্দ্র সরকার অবশ্য বর্মণ রাজবংশের এই পৌরাণিক উৎপত্তি মানতে রাজি হননি, কারণ তাঁর মতে, প্রত্যেক রাজবংশ পৌরাণিক চরিত্রের সঙ্গে সম্পর্ক স্থাপনের দাবী করে থাকলেও তার কোন প্রামাণ্য ঐতিহাসিকতা নেই বললেই চলে। কামরূপ অনুসন্ধান সমিতির মতো গবেষণা প্রতিষ্ঠান বর্মণ রাজবংশকে আসামের প্রথম ইন্দো-আর্য্য রাজবংশ বলে উল্লেখ করেছে। যদিও মহাভারতে ভগদত্তকে ম্লেচ্ছ বলে উল্লেখ করা হয়েছে, তবে নিধানপুর তাম্রলিপিতে তাঁকে ''ইন্দ্রসখা'' বা ইন্দ্রের বন্ধু বলে দাবী করা হয়েছে বলে, বেশ কয়েকজন অসমীয়া ঐতিহাসিক এই শাসকদের ইন্দো-আর্য্য বলেই মনে করেছেন। হিউয়েন সাং বর্মণ রাজবংশের রাজা ভাস্করবর্মণকে নারায়ণ হতে উদ্ভূত একজন ব্রাহ্মণ বলে উল্লেখ করেছেন ঠিকই, কিন্তু সুনীতিকুমার চট্টোপাধ্যায়ের মতে, এই রাজবংশের রাজারা ব্রাহ্মণ ছিলেন না, বরং তাঁরা ছিলেন হিন্দু ধর্মে ধর্মান্তরিত নব্য-ক্ষত্রিয়। হিউজ আর্বানও মনে করেছেন, যে ব্রহ্মপুত্র উপত্যকার সমস্ত রাজবংশের মতো বর্মণ রাজবংশের রাজারাও প্রথমে অনার্য্য ছিলেন, যারা পরে ব্রাহ্মণ্য ধর্ম গ্রহণ করে আর্য্য সমাজে অন্তর্ভুক্ত হন। == পাদটীকা == ==তথ্যসূত্র==