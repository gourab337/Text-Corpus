'''বেলু ওরিজোঁতি''' () দক্ষিণ আমেরিকা মহাদেশের রাষ্ট্র ব্রাজিলের দক্ষিণ-পূর্ব অংশের মিনাস গেরাইস রাজ্যের রাজধানী শহর। মূল বেলু ওরিজোঁতি শহরে প্রায় ২৫ লক্ষ এবং বৃহত্তর মহানগর এলাকাতে প্রায় ৫২ লক্ষ লোকের বাস। এটি ব্রাজিলের ৬ষ্ঠ বৃহত্তম জনবহুল শহর এবং ৩য় বৃহত্তম জনবহুল মহানগর এলাকা। মূল শহরের আয়তন প্রায় ৩৩১ বর্গকিলোমিটার। এটি ব্রাজিলের প্রথম পরিকল্পিত নগরী। ১৮শ শতকের শুরুর দিকে এখানে লোকবসতি স্থাপিত হলেও মূলত ১৮৯০-এর দশকেই বর্তমান শহরটিকে পরিকল্পিতভাবে নির্মাণ করা হয়। নগরটির নকশাবিদেরা মার্কিন যুক্তরাষ্ট্রের রাজধানী ওয়াশিংটন ডিসি-কে অনুপ্রেরণা হিসেবে ব্যবহার করেন। বেলু ওরিজোঁতি শহরটি কয়েকটি পাহাড়ের উপরে নির্মিত এবং চারপাশে উঁচু পর্বত দিয়ে বেষ্টিত। শহরটি বিশালাকার মিনেইরাউঁ স্টেডিয়ামের জন্য সুপরিচিত। ১৯৬৫ সালে নির্মিত এই স্টেডিয়ামে ব্রাজিলীয় ফুটবল জাদুঘরটি অবস্থিত। শহরের কাছে পাম্পুলিয়া হ্রদ এবং পাম্পুলিয়া স্থাপতিক ভবনসমষ্টি অবস্থিত, যেখানে ব্রাজিলের আধুনিকতাবাদী স্থপতি অস্কার নিমাইয়ারের নকশাকৃত তরঙ্গাকৃতির ছাদবিশিষ্ট আসিসির সাধু ফ্রান্সিস গির্জাটি অবস্থিত। শহরের কেন্দ্রে রয়েছে বৃক্ষশোভিত স্বাধীনতা চত্বর (Praça da Liberdade ''প্রাসা দি লিবের্দাদি''), যার চারপাশ ঘিরে রেখেছে বেশ কিছু সরকারী ভবন। এর কাছেই ব্রাজিলীয় চিত্রশিল্পী ইনিমা দি পাউলা'র চিত্রকর্ম সমৃদ্ধ একটি শিল্পকলা জাদুঘর আছে। ১৯২৯ সালে বিশালাকার কেন্দ্রীয় বিপণী বিতানটি নির্মাণ করা হয়। এখানে বহু বার, রেস্তোরাঁ ছাড়াও স্থানীয় কাচাসা মদ্যপানীয়, হস্তশিল্পজাত দ্রব্য স্থানীয় কৃষিপণ্য বিক্রয়কারী অনেক দোকান আছে। স্টেশন চত্বরে নব্যধ্রুপদী চারু দারুকলা জাদুঘরটি অবস্থিত; জাদুঘরটি আদিতে একটি রেলস্টেশন ছিল। মাঁগাবেইরাস উদ্যান থেকে গোটা শহরের একটি বিস্তৃত অবাধ দৃশ্যপট দেখতে পাওয়া যায়। শহরের দক্ষিণ-পশ্চিমে ইনিওতিঁ নামক একটি বিশাল জাদুঘর উদ্যান এলাকা অবস্থিত যেখানে উন্মুক্ত মাঠে সমসাময়িক শিল্পকলার প্রদর্শনীর আয়োজন করা হয়। বেলু ওরিজোঁতি শহরটি ১৯৫০ ফিফা বিশ্বকাপ ২০১৪ ফিফা বিশ্বকাপের আয়োজক শহরগুলির একটি ছিল। এছাড়া শহরটি ২০১৩ সালের ফিফা কনফেডারেশনস কাপের যৌথ আয়োজক ছিল এবং ২০১৬ গ্রীষ্মকালীন অলিম্পিক প্রতিযোগিতার কিছু ফুটবল খেলারও আয়োজন করে। ==তথ্যসূত্র== শহর