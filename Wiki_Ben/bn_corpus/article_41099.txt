'''আজু গোঁসাই''' (আনুমানিক খ্রিস্টীয় ১৮শ শতাব্দী) ছিলেন একজন বাঙালি কবি। তিনি শাক্ত কবি রামপ্রসাদ সেনের গানের প্যারোডি রচনার জন্য পরিচিত ছিলেন। আজু গোঁসাইয়ের সাহিত্যকর্ম ছাড়া তার সম্পর্কে বিশেষ কিছুই জানা যায় না। এমনকি এও জানা যায় না যে, তার প্রকৃত নাম কী ছিল। অনুমান করা হয় তার প্রকৃত নাম ছিল অযোধ্যানাথ বা অযোধ্যারাম গোস্বামী। যোগেন্দ্রনাথ গুপ্তের অনুমান, তার প্রকৃত নাম ছিল সম্ভবত অজয় গোস্বামী বা অচ্যুত গোস্বামী বা রাজচন্দ্র গোস্বামী। আজু গোঁসাই ছিলেন একজন বৈষ্ণব কবি। তিনি অধুনা ভারতের পশ্চিমবঙ্গ রাজ্যের উত্তর চব্বিশ পরগনা জেলার অন্তর্গত হালিশহরে বাস করতেন। তার বাবার নাম ছিল রামরাম গোঁসাই। আজু গোঁসাই শুধুমাত্র রামপ্রসাদ সেনের সমসাময়িক কবিই ছিলেন না, দুজনে একই গ্রামে বাস করতেন। আজু গোঁসাই রামপ্রসাদের গানের প্যারোডি রচনা করে মজা পেতেন। ফলে অনেক সময় উভয়ের মধ্যে ‘দ্বন্দ্ব’ (এক প্রকার ঐতিহ্যবাহী সাংগীতিক বিতর্ক) লেগে যেত। জানা যায় যে, নদিয়ার রাজা কৃষ্ণচন্দ্র রায় যখনই হালিশহরে আসতেন, তখনই এই ধরনের দ্বন্দ্ব উপভোগ করতেন। গোপাল ভাঁড়ের একাধিক গল্পে আজু গোঁসাইএর উল্লেখ পাওয়া যায়। আজু গোঁসাইয়ের কয়েকটি বিখ্যাত গান হল "কেন মন বেড়াতে যাবি", "ডুবিস নে মন ঘড়ি ঘড়ি", "এ সংসার রসের কুটি" "সাধ্য কি তোর কালী খাবি"। এগুলি রামপ্রসাদের যথাক্রমে "আয় মন বেড়াতে যাবি", "ডুব দে রে মন কালী বলে", "এ সংসার ধোঁকার টাটি" "এবার কালী তোমায় খাবি" গানগুলির প্যারোডি। ==আরও দেখুন== *রামপ্রসাদ সেন *গোপাল ভাঁড় *কৃষ্ণকান্ত ভাদুড়ী ==তথ্যসূত্র== বিষয়শ্রেণী:১৮শ শতাব্দীর বাঙালি কবি কবি চব্বিশ পরগনা জেলার ব্যক্তিত্ব সংগীত