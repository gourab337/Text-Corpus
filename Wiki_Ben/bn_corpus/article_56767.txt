'''খিলাল''' (আরবি خلال) বলতে বোঝায় হাত, পা দাঁড়ির ফাঁকে পানি পৌঁছানোর মাধ্যমে ইবাদতের জন্য সম্পূর্ণ পবিত্রতা অর্জন করা। == খিলাল সম্পর্কীয় হাদীস == আব্দুল কারীম ইবনু আবুল মুখারিক আবু উমাইয়া হতে হাসসান ইবনু বিলালের সূত্রে বর্ণিত হয়েছে যে, তিনি বলেন, আমি আম্মার ইবনু ইয়াসীর (রাঃ) কে ওযু করার সময় দাড়ি খিলাল করতে দেখলাম। তাকে বলা হলো, অথবা হাসসান বলেছেন, আমি তাকে বললাম, আপনি দাড়ি খিলাল করছেন? তিনি (আম্মার) বললেন (এ কাজে) কে আমাকে বাঁধা দিবে? আমি রাসূলুল্লাহ (সাঃ) কে তার দাড়ি খিলাল করতে দেখেছি। (ইবনু মাজাহ-৪২৯) == হাতের আঙুল খিলাল করা == হাতের আঙুল খিলাল করার জন্য এক হাতের ভেজা আঙুলি অন্য হাতের আঙুলির ভেতরে প্রবেশ করাতে হবে। আঙুলের তালুর দিক এবং পিঠের দিক, উভয় পাশ দিয়েই খিলাল করতে হবে। হাদীসে আছে 'أَسْبِغِ الْوُضُوءَ، وَخَلِّلْ بَيْنَ الْأَصَابِعِ، وَبَالِغْ فِي الِاسْتِنْشَاقِ إِلَّا أَنْ تَكُونَ صَائِمًا -অর্থাৎ, উত্তমরূপে ওযূ কর, আঙ্গুলসমূহের মাঝে খিলাল কর এবং সিয়াম পালনকারী না হলে, নাকে ভালভাবে পানি পৌঁছাও।' == পায়ের আঙুল খিলাল করা == পায়ের আঙুল খিলালের জন্য বাম হাতের আঙুল ব্যবহার করতে হবে এবং ডান পায়ের কনিষ্ঠ আঙুল থেকে খিলাল শুরু করতে হবে। খিলালের সময় পায়ের উপর দিক থেকে আঙুল প্রবেশ করিয়ে আঙুলের গোড়া থেকে উপরের দিকে টেনে নিয়ে যেতে হবে। == আঙুল দিয়ে দাঁড়ি খিলাল করা == দাঁড়ি খিলাল করার জন্য ভেজা আঙুল দাঁড়ির ফাঁকের ভেতর প্রবেশ করিয়ে কিছুক্ষণ সঞ্চালন করতে হবে। আনাস বিন মালিক (রাঃ) থেকে বর্ণিত, 'রাসূল (ﷺ) যখন ওযূ করতেন, তখন তিনি এক কোশ পানি হাতে নিয়ে থুতনির নীচে দিয়ে তা দ্বারা দাড়ি খিলাল করতেন। তিনি আরো বলেন, আমার প্রতিপাল আমাকে এরূপ করার নির্দেশ দিয়েছেন।' বুলুগুল মারামের একটি হাদীসে ‘উসমান (রাঃ) থেকে বর্ণিত, তিনি বলেন, 'নাবী সাল্লাল্লাহু আলাইহি ওয়াসাল্লাম উযূ করার সময় তার দাড়ি খিলাল করতেন।' == দাঁত খিলাল == দাঁত খিলাল সরাসরি অযু সম্পর্কিত না হলেও এটিও একটি ইসলামী বিধান। খাওয়ার পর কাঠি বা সমতূল্য কিছু দিয়ে দাঁতের ফাঁকে আটকে পড়া খাদ্যকণা পরিষ্কার করা সুন্নত। এতে মুখগহ্বরের সুস্থতা বজায় থাকে। অযুর আগে দাঁত মাজাও সুন্নত। == তথ্যসূত্র == পরিভাষা পবিত্রতা