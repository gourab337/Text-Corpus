'কার্ড খেলা' এমন একটি খেলা যেটি খেলার মূল উপকরণ হচ্ছে 'প্লেয়িং কার্ড' বা তাস। এটি হতে পারে গতানুগতিক নিয়ম অনুযায়ী অথবা খেলাভেদে নিয়ম পরিবর্তনও করা যেতে পারে। অসংখ্যা ধরনের 'কার্ড খেলা' রয়ে, এর মাঝে কয়েকটি সাদৃশ্যপূর্ণ খেলা মিলে খেলার শ্রেণিও গড়ে উঠেছে (যেমন: পোকার)। খুব অল্প সংখ্যাক খেলাই সুনির্ধারিত নিয়মে খেলা হয়, বেশীরভাগ খেলাই গণমানুষের খেলা হিসেবে অঞ্চল,সমাজ ব্যক্তিভেদে বিভিন্ন পরিবর্তিত নিয়মে খেলা হয়। 'কার্ড খেলা' একটি 'ডেক'(সেট) বা 'প্যাক' এর তাস দিয়ে খেলা হয় যেখানে প্রতিটি তাসের আকার আকৃতি পুরোপুরি একরকম। প্রতিটি তাসেরই দুইটি দিক থাকে 'ফেস'(সামনের দিক) এবং 'ব্যাক'(পেছনের দিক)। তাসের ব্যাক দেখে তাসকে আলাদাভাবে চেনা যায় না তবে সাধারণত তাসের ফেস একটি অপরটির থেকে আলাদা হয়। প্রতিটি খেলোয়াড়েরই একটি ডেকের সব ধরনের তাস সম্পর্কে জানা থাকে। কখনো কখনো খেলার প্রয়োজনে একাধিক ডেকের তাস একসাথে মিশিয়ে একটি 'স্যু' বানানো হয়। কার্ড খেলার মূল ভিত্তি হচ্ছে যে তাসগুলোকে শুধুমাত্র সামনের দিক বা 'ফেস' দেখে চেনা যায়, তাই প্রতিটি খেলোয়াড় শুধুমাত্র তার নিজের হাতে থাকা তাস সম্পর্কেই শুধু পুরোপুরি নিশ্চিত থাকবে বাকী খেলোয়াড়দের হাতে থাকা তাস সম্পর্কে কেউ কোনো নিশ্চয়তা দিতে পারে না। তাই এই খেলাকে সম্ভাবনা বা ভাগ্যের খেলাও বলা হয়ে থাকে যেখানে খেলোয়াড়দের কাছে খেলার অবস্থান সম্পর্কে পরিপূর্ণ তথ্য থাকে না যা অন্যান্য কৌশলগত খেলা থেকে ব্যতিক্রম। প্রকারভেদ: 'ট্রিক-টেকিং গেম' বা 'পীঠ নেয়ার খেলা': এই খেলাগুলোতে চক্রাকারে প্রত্যেক খেলোয়াড় একটি করে তাস ফেলে। সবার তাস ফেলা সম্পূর্ণ হলে ফেলা তাসের সেটকে 'পীঠ' বলা হয়। প্রতি পীঠে সর্বোচ্চ মানের তাস ফেলা খেলোয়াড়টি পীঠ নিয়ে নেয়। এভাবে শেষ পর্যন্ত সর্বোচ্চ সংখ্যক পীঠ নেয়া খেলোয়াড়কেই বিজয়ী ঘোষণা করা হয়। 'ম্যাচিং গেম' বা 'মেলানোর খেলা': এই খেলাগুলোতে একটি নির্দিষ্ট গ্রুপ বা ধারার তাস মিলিয়ে সেট বানাতে হয়। এক্ষেত্রে বাছাই করে উদ্দিষ্ট গ্রুপের বাইরের অপ্রয়োজনীয় কার্ডগুলো হাত থেকে ফেলে দিতে হয়। যে খেলোয়াড় সবার আগে সেট মেলাতে পারে সে বিজয়ী হয়। উদাহরণ: রামি। 'শেডিং গেম' বা 'মুক্ত হবার খেলা': এই খেলাগুলোতে যে খেলোয়াড় সবার আগে নিজের তাসগুলোকে হাত থেকে মুক্ত করতে পারবে অর্থাৎ শেষ করতে পারবে সে বিজয়ী হবে। উদাহরণ: ক্রেজি এইট 'ক্যাচ এন্ড কালেক্ট গেম' বা 'সংগ্রহ করার খেলা': এই খেলাগুলোতে খেলোয়াড়দের লক্ষ্য থাকে ডেকের সব তাস নিজের দখলে নিয়ে আসার। এই প্রকারের কিছু কিছু খেলায় একটি নির্দিষ্ট তাস নিক্ষেপের মাধ্যমে তাসের স্তূপ থেকে তাস ফেলে নিজের দখলে নেয়া হয়। উদাহরণ: কার্ড ওয়ার 'ফিশিং গেম': এই খেলায় টেবিলে দৈবভাবে তাসের ডেক থেকে একটি নির্দিষ্ট সংখ্যক তাস ক্রমান্বয়ে সাজানো হয় এবং যে খেলোয়াড় তার নিজের হাতে থাকা ডেক থেকে সবার আগে ক্রম অনুযায়ী নির্দিষ্ট তাসগুলো প্রদর্শন করতে পারে সে বিজয়ী হয়।