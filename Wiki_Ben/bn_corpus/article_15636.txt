'''আবুজা''' পশ্চিম আফ্রিকার রাষ্ট্র নাইজেরিয়ার রাজধানী শহর। শহরটিকে ১৯৮০-র দশকে পরিকল্পিতভাবে উপকূলীয় ঘনবসতিপূর্ণ শহর লেগোসের বিকল্প রাজধানী শহর হিসেবে নির্মাণ করা হয়। ১৯৯১ সালের ১২ই ডিসেম্বর লেগোসের পরিবর্তে আবুজাকে রাজধানীর মর্যাদা দান করা হয়। আবুজা নাইজেরিয়ার মধ্যভাগে "কেন্দ্রীয় রাজধানী অঞ্চল" (১৯৭৬ সালে প্রতিষ্ঠিত) নামক একটি এলাকাতে অবস্থিত। এটি লেগোস থেকে প্রায় ৪৮০ কিলোমিটার উত্তর-পূর্বে অবস্থিত। শহরটিকে তৃণভূমিতে আবৃত চুকুকু পাহাড়ি অঞ্চলে নির্মাণ করা হয়। শহরটি সমুদ্র সমতল থেকে ৩৬০ মিটার উচ্চতায় অবস্থিত। এখানে লেগোসের তুলনায় জলবায়ু কম আর্দ্র অধিক শীতল। আবুজা শহরটির নির্মাণস্থলটিকে এর কেন্দ্রীয় অবস্থান, যোগাযোগের সহজতা, স্বাস্থ্যকর জলবায়ু, স্বল্প জনঘনত্ব এবং ভবিষ্যতে সম্প্রসারণের জন্য ভূমির পর্যাপ্ততা, ইত্যাদি মানদণ্ড বিবেচনা করে নির্বাচন করা হয়। এটি নাইজেরিয়ার সর্বপ্রথম পরিকল্পিত শহর। আবুজা শহরটি দুইটি অংশে বিভক্ত। শহরের কেন্দ্রভাগে নগর ভবন, জাতীয় সাংস্কৃতিক কেন্দ্রসমূহ অন্যান্য সরকারী কার্যালয় অবস্থিত। এছাড়া এখানে আছে তিন বাহু অঞ্চল, যেখানে রাষ্ট্রপতির প্রাসাদ, জাতীয় সংসদ, সর্বোচ্চ আদালত এবং জাতীয় উদ্ভিদবিদ্যা উদ্যান অবস্থিত। কাছেই জাতীয় চিড়িয়াখানা শিশু উদ্যানটিও অবস্থান করছে। নিকটস্থ জাতীয় ক্রীড়াক্ষেত্রে বহুসংখ্যক ক্রীড়ার চর্চা করা হয়; এটি কেন্দ্রীয় এলাকার পশ্চিম প্রান্তসীমায় অবস্থিত। নাইজেরিয়াস্থিত অধিকাংশ বিদেশী দূতাবাসকে লেগোস শহর থেকে আবুজাতে স্থানান্তর করা হয়েছে। আবুজার অন্য অংশটিতে বাসভবন, কেনাকাটার দোকান অন্যান্য সেবাদানকারী প্রতিষ্ঠান আছে। গম্বুজ মিনারবিশিষ্ট নাইজেরিয়ার জাতীয় মসজিদ (১৯৮৪ সালে প্রতিষ্ঠিত) সুউচ্চ মোচাকৃতি চূড়াবিশিষ্ট জাতীয় খ্রিস্টান কেন্দ্রটিও উল্লেখযোগ্য। এছাড়া জাবি হ্রদ মিলেনিয়াম নগর-উদ্যানটি খুব জনপ্রিয়। মিলেনিয়াম উদ্যানের ভেতর দিয়ে উপা নদীটি বয়ে গেছে। আবুজাতে একটি আন্তর্জাতিক বিমানবন্দর আছে, যার নাম এননামদি আজিকিওয়ে (Nnamdi Azikiwe) বিমানবন্দর। আবুজা থেকে দেশের অন্যান্য প্রাদেশিক রাজধানী শহরগুলিকে সংযোগকারী মহাসড়ক ব্যবস্থা আছে। আবুজা শহরের ৭৫ কিলোমিটার দক্ষিণ-পশ্চিমে নিজে বা নাইজার নদীর উপরে অবস্থিত শিরোরো বাঁধে উৎপাদিত জলবিদ্যুৎ উচ্চমাত্রার বৈদ্যুতিক তারের মাধ্যমে শহরে সরবরাহ করা হয়। শুরুতে শহরটি যখন নির্মাণের পরিকল্পনা করা হয়, তখন এর ভবিষ্যৎ প্রারম্ভিক জনসংখ্যা ধরা হয়েছিল মাত্র ২৫ হাজার। বর্তমানে মূল আবুজা নগরীতে প্রায় লক্ষ (২০০৬) এবং বৃহত্তর আবুজা মহানগরী অঞ্চলে প্রায় ৬০ লক্ষ (২০১৬) লোকের বাস। ২০০০-এর দশকে এটি বিশ্বের সবচেয়ে দ্রুত বর্ধনশীল নগরী ছিল। ২০১৫ সালে এসেও শহরটি প্রায় ৩৫% হারে বৃদ্ধিলাভ করে, যা আফ্রিকার মধ্যে সর্বোচ্চ। বর্তমানে আবুজা নাইজেরিয়ার ২য় বৃহত্তম মহানগর এলাকা। ভৌগোলিকভাবে আবুজার সবচেয়ে নজরকাড়া বস্তুটি হল শহরের রাষ্ট্রপতির বাসভবনের ঠিক পেছনে উঠে যাওয়া আসো শিলা নামের ৪০০ মিটার উচ্চতাবিশিষ্ট একটি বিশাল একশিলা প্রস্তরস্তম্ভ, যা জলপ্রবাহের কারণে ক্ষয় হয়ে সৃষ্টি হয়েছে। এছাড়া শহরের আরও উত্তরে কাদুনা শহরে দিকে যাওয়ার মহাসড়কের উপরে জুমা শিলা নামের আরেকটি একশিলা প্রস্তরস্তম্ভ আছে, যার উচ্চতা ৭৯২ মিটার। নাইজেরিয়ার জাতীয় মুদ্রাতে এই শেষোক্ত শিলাটির ছবি ছাপানো হয়েছে। == তথ্যসূত্র == == বহিঃসংযোগ == নাইজেরিয়ার কেন্দ্রীয় আবুজা শহর অঞ্চলের সরকারি ওয়েবসাইট FallingRain Map elevation 777m আবুজার দৈনদিন জীবনের সম্বন্ধে তথ্যে আবুজা আদেশের ঘোষণা Abujacity.com আবুজার ছবি Abuja.Net আইনের ক্যাসল রাজধানী শহর