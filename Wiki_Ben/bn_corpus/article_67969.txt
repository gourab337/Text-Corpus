দেওপাড়া লিপিতে বলা হয়েছে যে, ব্রহ্মক্ষত্রিয় কুলতিলক সামন্তসেন রামেশ্বর সেতুবন্ধ পর্যন্ত যুদ্ধাভিযান পরিচালনা করে কর্ণাটলক্ষ্মী লুণ্ঠনকারী দুর্বৃত্তদেরকে দমন করেন। কিন্তু জীবনসায়াহ্নে তিনি গঙ্গাতটে বসতি স্থাপন করেন। এই উক্তি থেকে প্রতীয়মান হয় যে, সামন্তসেন তার প্রথম জীবন কর্ণাট অঞ্চলে অতিবাহিত করেন এবং সেখানে তিনি প্রতিপত্তির অধিকারীও ছিলেন। তবে তিনি শেষ জীবনে বাংলায় আসেন এবং গঙ্গার তীরে কোথাও বসবাস করেন। বল্লালসেনের নৈহাটি তাম্রশাসনে বলা হয়েছে যে, সামন্তসেনের জন্মের পূর্বেই সেন বংশের কোন এক পূর্বপুরুষ পশ্চিম বঙ্গে বসতি গড়ে তুলেছিলেন। সামন্তসেনের বংশধরগণ পরবর্তীকালে বাংলায় এই বংশের শাসন প্রতিষ্ঠা করেন।বাংলায় সেন রাজবংশের প্রতিষ্ঠাতা হলেন সামন্ত সেন। তিনি বর্ধমান অঞ্চলে রাজত্ব করতেন।তার পুত্র হেমন্ত সেন স্বাধীন সেন রাজ্য প্রতিষ্ঠা করে ‘মহারাজা’ উপাধি ধারণ করেন।