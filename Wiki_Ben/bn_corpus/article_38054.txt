'''হুতোম প্যাঁচার নকশা''' কালীপ্রসন্ন সিংহ রচিত আধুনিক বাংলা সাহিত্যের গোড়াপত্তনকালীন পর্যায়ে রচিত একটি গদ্য উপাখ্যান, যা তিনি "হুতোম প্যাঁচা" ছদ্মনামে লিখেছেন। এটি মূলত সামাজিক নকশা জাতীয় রচনা। ১৮৬১ সালে "চড়ক" শিরোনামে একটি নকশায় এটি প্রকাশিত হয়, পরবর্তীতে ১৮৬৩ সালে প্রথম ভাগ এবং ১৮৬৪ সালে দ্বিতীয় ভাগ প্রকাশিত হয়। == নকশার বিষয়বস্তু == এতে কলকাতার হঠাৎ ফেঁপে ওঠা নব্য সমাজ এবং তার প্রায় সব ধরনের মানুষের চরিত্র অঙ্কিত হয়েছে। গ্রন্থে যাদের ব্যঙ্গ করা হয়েছে তারা সবাই লেখকের স্বশ্রেণীর তৎকালীন সমাজের অসাধারণ পরিচিত মানুষজন। তারা তিন ভাগে বিভক্ত সাহেবি ওল্ড অর্থাৎ ইংরেজি শিক্ষিত সাহেবি চালচলনের অন্ধ অনুকরণকারী; ইংরেজি শিক্ষিত নব্যপন্থী, যারা অনুকরণকারী নয় এবং ইংরেজি না-জানা গোঁড়া হিন্দু। এরা সকলেই কমবেশি জাল-জুয়াচুরি ফন্দি-ফিকির করে প্রচুর অর্থ উপার্জন করে। নকশায় ব্যক্তিগত আক্রমণ থাকলেও শ্লীলতার মাত্রা অতিক্রম করেনি। গ্রন্থে উল্লিখিত যেসব চরিত্র নিন্দা করার মতো নয়, লেখক তাদেরকে সঙ সাজিয়ে উপস্থাপিত করেছেন। নকশা বুঝতে হলে নকশার চরিত্রদের আসল পরিচয় জানা দরকার, সেসঙ্গে বোঝা প্রয়োজন সেকালের অনুষ্ঠান, প্রথা, স্থাননাম এবং অপ্রচলিত অজস্র শব্দের অর্থ। প্রথম ভাগে বিকাশমান কলকাতা শহরের চড়কপার্বণ, বারোইয়ারি পূজা, ছেলেধরা, ক্রিশ্চানি হুজুক, মিউটিনি, মড়াফেরা, সাতপেয়ে গরু, দরিয়াই ঘোড়া, লখনৌয়ের বাদশা, ছুঁচোর ছেলে বুঁচো, জাস্টিস ওয়েলস, টেকচাঁদের পিসী, বুজরুকি, হঠাৎ অবতার ইত্যাদি; দ্বিতীয় ভাগ রথ, দুর্গোৎসব, রামলীলা, রেলওয়ে। সমকালের বাস্তব জীবন যেমন, তেমনি জীবনসংলগ্ন ভাষাভঙ্গির জন্য গ্রন্থখানি ঐতিহাসিক গুরুত্ব বহন করে। এর প্রধান চরিত্র দানুবানু। দ্বিতীয় ভাগ == রচনা শৈলী == কলকাতা তার পার্শ্ববর্তী অঞ্চলের মৌখিক ভাষার প্রথম সুষ্ঠু প্রয়োগ এর প্রধান বৈশিষ্ট্য। বাংলা গদ্যে এরকম নিরঙ্কুশ কথ্য বুলির যথার্থ প্রয়োগ ইতোপূর্বে আর দেখা যায়নি। লেখক ‘হুতোম’ ছদ্মনামে লিখতেন বলে এর ভাষা ‘হুতোমী বাংলা’ বলে পরিচিত। ভাষা প্যারীচাঁদ মিত্রের ‘আলালী ভাষা’ থেকে মার্জিততর বিশুদ্ধতর; এতে কথ্য সাধু ক্রিয়াপদের মিশ্রণ নেই। প্যারীচাঁদ মিত্রের ভাষাকে তিনি আরও কথ্যেএবং আরও সমকালীন করে তুললেন। কালীপ্রসন্ন সিং বুঝেছিলেন নব্য আধুনিক কলকাতার সমাজের যা অনাচার, ভ্যষ্টতা বিকৃতি, তাকে আক্রমণ করতে হলে সংস্কৃত ঘেঁষা বাংলা কাজ হবে না, বরং লাগসই কথ্য ভাষা প্রয়োগ করতে হবে। তার সিদ্ধান্ত সঠিক ছিল। পাঠকের কাছে ‘‘হুতোম প্যাঁচার নকশা’’ ব্যাপক আবেদনের পেছনে ভাষাশৈলীর অবদান প্রত্যক্ষ। == সমালোচনা == উনিশ শতকের কলকাতা কেন্দ্রিক আধুনিক বাঙ্গালী সমাজের অনেক অনেক বাস্তব চরিত্র ছদ্মাবরণে স্থান লাভ করেছে। উপরন্তু তৎকালীন কলকাতার সংস্কৃতি, প্রথা, আচার-অনুষ্ঠান, যানবাহন, অলঙ্কার, পল্লি নাম-এর বিস্তৃত বর্ণনা আছে এই রচনায়। উনিশ শতকের কলকাতা জায়মান নাগরিক জীবনের বৃত্তান্ত রচনার মুখ্য বিষয়। কালীপ্রসন্ন সিংহের ভাষাভঙ্গী রসবোধ এই রচনাটিকে আকর্ষণীয় করে তুলেছে। এই নকশা আজো সমানভাবে সমাদৃত। নতুন শহর কলকাতার ঊনিশ শতকের বাঙালি সমাজের ছবি নকশায় অংকিত হয়েছে তা তুলনাহীন। ঊনিশ শতক, সেই শতকের শহর কলকাতা সেই কলকাতার বাঙালি, কোথায় না নকশা লেখনীর বিষয় খুঁজে নিয়েছিলেন হুতোম। সেই সার্চ-ই হুতোমের নকশার গুণ। সেই সময়ের শহরের মানুষের মুখের ভাষা জীবন চর্চাকে এমন জীবন্ত ভাবে আর কেউ ফুটিয়ে তুলতে পারেন নি। ছদ্মনামে আড়ালে বাস্তব অনেক চরিত্রকে এমন কিছু গুণ দিয়ে চিত্রায়িত করা হয়েছে পাঠক সহজেই চিহ্নিত করতে সক্ষম। সেই সঙ্গে ঐতিহাসিক প্রেক্ষাপট যেমন নীল বিদ্রোহ, সিপাই বিদ্রোহ বা ওয়াজিদ আলী শাহ্‌-এর আগমন বিষয়কে আরও সরস করে তুলেছে। এই বাস্তব যোগ নকশাটিকে ‍দিয়েছেে ঐতিহাসিক গুরুত্ব। “হুতোম প্যাঁচার নকশা” প্রকাশের পর কলকাতায় ঢিঢি পড়ে গিয়েছিল ছদ্মনামের আড়ালের মানুষগুলোর পরিচয় অস্পষ্ট ছিল না। গোপনও থাকে নি। তাই প্রথম খণ্ড প্রকাশ হওয়ার সঙ্গে সঙ্গে কলকাতার ‘ফুলবাবুরা’ রে রে করে উঠেছিলেন। নকশার লেখক কাউকে যে ছেড়ে কথা বলেননি। এমনকি নিজেকেও ছাড় দেন নি। “হুতোম প্যাঁচার নকশা” প্রকাশের পর কালীপ্রসন্ন সিংহের বহু মানুষের শত্রুতে পরিণত হয়েছিলেন। নকশার প্রথম খণ্ডের ভূমিকায় তিনি লিখেছিলেন, ‘‘সত্য বটে অনেকে নকশাখানিতে আপনারে আপনি দেখতে পেলেও পেতে পারেন, কিন্তু বাস্তবিক সেটি যে তিনি নন তা বলাই বাহুল্য, তবে কেবল এইমাত্র বলতে পারি যে আমি কারেও লক্ষ্য করি নাই অথচ সকলেরেই লক্ষ্য করিচি। এমনকী স্বয়ংও নকশার মধ্যে থাকিতে ভুলি নাই।’’ দ্বিতীয় খণ্ডের ভূমিকায় তিনি লিখেছিলেন, ‘‘তবে বলতে পারেন ক্যানই বা কলকেতার কতিপয় বাবু হুতোমের হলেন, কি দোষে বাগাম্বর বাবুরে প্যালানাথকে পদ্মলোচনকে মজলিসে আনা হলো, ক্যানই বা ছুঁচো শীল, প্যাঁচা মল্লিকের নাম কল্লে, কোন দোষে অঞ্জনারঞ্জন বাহদুর বর্ধমানের হুজুর আলী আর পাঁচটা রাজা রাজড়া থাকতে আসোরে এলেন?’’ “হুতোম প্যাঁচার নকশা” প্রকাশের পর অনেকেই কালীপ্রসন্ন সিংহের ওপর ঝাঁপিয়ে পড়েছিলেন। ভোলানাথ মুখোপাধ্যায় ‘আপনার মুখ আপুনি দেখ’ শিরোনামের বই প্রকাশ করে এক চোট প্রতিশোধ নিয়েছিলেন। প্যারীচাঁদ মিত্রের পুত্র চুনীলাল মিত্রও কালীপ্রসন্ন সিংহের ওপর ক্রোধান্বিত ছিলেন। এবার সুযোগ পেয়ে তিনি প্রকাশ করলেন “কলিকাতার নুকোচুরি” নামের একটি পুস্তিকা যাতে কালীপ্রসন্ন সিংহকে চূড়ান্ত করা হয়েছিল। চুনীলাল মিত্র লিখেছিলেন, ‘‘হুতোম নিজে বজ্জাত হয়ে অন্যের খুঁত ধরছেন। হুতোম জীবনে যা করেছেন সবই খারাপ কাজ। ভালর মধ্যে শুধু ওই মহাভারত।’’ গ্রন্থে এক স্থানে লেখা এরকম, “কিছুদিন পরেই বয়েস প্রাপ্ত হোলো। বাপের বিষয় পেতে আর ধুমধামের পরিসীমা ছিল না। যখন যা মনে আসে তাই করেন। কখন হোটেলের খানা আনিয়ে আমোদ আহ্লাদ কচ্চেন, কখন তেলেভাজা ফুলরি বেগ্‌নির সহ রকমারি নিয়ে ইয়ারকি দিচ্চেন। আজ স্যাম্‌পেন ঢালোয়া -- কাল ব্রাণ্ডির মোচ্ছব -- পরশু পাঁচ রকম মদ দিয়ে পঞ্চ্‌ কচ্চেন। বাঁদি নেসা না হলে কখন বা মদের সঙ্গে, লডেনম্‌, মরফিয়া মিশাচ্চেন। পাঁচ ইয়ারির দল হলেই পাঁচ রকম লোক এসে যোটে। কোথাও ভটচাজ্জির টিকি কেটে সন্দেশের সঙ্গে ফ্যান্সি বিষকুট দিয়ে খাওয়াচ্চেন। কোথায় কাহাকে ডাবের জলে এমিটিক দিয়ে খাওয়াচ্চেন। কোথায় কেহ নেশায় অচেতন হয়ে পোড়ে আছে। কোথায় কেহ হাত পা আছড়াচ্চে, কোথাও কেহ গড়াগড়ি দিচ্চে, কোথাও কেহ বমি কোচ্চে, কোথাও কেহ দুটো হাত তুলে ইংরাজী লেকচার দিচ্চে, কোথাও কেহ বাঙ্গালায় বক্তৃতা কোচ্চে।” ==পাদটীকা== ==তথ্যসূত্র== ==বহিঃসংযোগ== উপন্যাস ভাষার উপন্যাস উপন্যাস নকশা শতাব্দীর গদ্য