'''মক্খলি গোসাল''' () বা '''মস্করিন গোশাল''' () বা জৈন সূত্রানুসারে '''মঙ্খলিপুত্ত গোসাল''' () গৌতম বুদ্ধের সমসাময়িক একজন ভারতীয় অকর্মণ্যতাবাদী দার্শনিক ছিলেন। == সংক্ষিপ্ত জীবনী == মক্খলি গোসালের জীবন সম্বন্ধে বৌদ্ধ জৈন সূত্রগুলিতে উল্লেখ রয়েছে। জৈন ধর্মাবলম্বীদের ভগবতী সূত্র অনুসারে, মঙ্খলিপুত্ত গোসাল বা মঙ্খলির পুত্র গোসাল সাবত্থীর নিকটবর্তী সরবণ নামক স্থানে একজন ব্রাহ্মণের গোশালায় জন্মগ্রহণ করেন। পিতার বৃত্তি গ্রহণ করে প্রথম জীবনে গোসাল চিত্রবিক্রেতা হিসেবে জীবিকা নির্বাহ করেন। যদিও সুমঙ্গলবিলাসিনী নামক বৌদ্ধ শাস্ত্রে উল্লিখিত আছে যে, মক্খলি গোসাল প্রথম জীবনে একজন পরিচারক ছিলেন এবং তার মনিবের একটি তৈলপাত্র ভেঙে ফেলায় শাসনের ভয়ে উলঙ্গ অবস্থায় পলায়ন করেন। ভগবতী সূত্র অনুসারে, তিনি জৈন তীর্থঙ্কর মহাবীরের শিষ্যত্ব গ্রহণ করেন, কিন্তু বিভিন্ন বিষয়ে তার সঙ্গে বিরোধ উপস্থিত হয়। তার দর্শনের সঙ্গে মহাবীর সহমত পোষণ না করায় জৈন সম্প্রদায়ের বিরাগভাজন হওয়ায় মক্খলি গোসাল সম্প্রদায় থেকে বহিষ্কৃত হন। এরপর তিনি আজীবিক নামক এক নতুন সম্প্রদায়ের প্রতিষ্ঠা করেন। বৌদ্ধ সূত্রগুলিতে মক্খলি গোসালকে গৌতম বুদ্ধের সমসাময়িক ছয়জন প্রসিদ্ধ আচার্য্যের একজন বলে উল্লেখ করা হয়ে থাকে। ==মক্খলি শব্দের ব্যুৎপত্তি== পালি ভাষায় মক্খলি (= মা খালি) শব্দের অর্থ যার পতন নেই। কিন্তু পাণিনির অষ্ট্যাধ্যায়ী অনুসারে, মক্খলি শব্দটি সংস্কৃত মস্করিন থেকে উদ্ভূত হয়েছে। যে সমস্ত ব্যক্তিরা বংশদন্ড বহন করতেন, তাদের মস্করিন বলা হত। পাতঞ্জলির মহাভাষ্য অনুসারে মস্করিন বলতে নিয়তিবাদী একদল পরিব্রাজক সম্প্রদায়কে বোঝানো হত। == দর্শন == সামঞ্ঞফলসুত্ত অনুসারে, মক্খলি গোসাল অহেতুবাদের প্রচারক ছিলেন। তার মতে, অহেতুক বা অকারণে জীবের সুখ বা দুঃখ ঘটে থাকে। সকল জীব বল-বীর্য ছাড়াই ভবিতব্যতার বশবর্তী হয়ে সুখ বা দুঃখের অনুভব করে। তার মতে সুতোর গোলাকে গড়িয়ে দিলে যেমন ঘুরতে ঘুরতে খোলে, মূর্খ বা পণ্ডিত ঠিক তেমনই সুখের সন্ধান করতে করতে দুঃখের পরিসমাপ্তি করে থাকেন। অহেতুবাদী এই দার্শনিক সম্পূর্ণ রূপে নিয়তিবাদ বা ভাগ্যবাদের প্রচারক ছিলেন। == তথ্যসূত্র == == আরো পড়ুন == Ñāṇamoli, Bhikkhu (trans.) and Bodhi, Bhikkhu (ed.) (2001). ''The Middle-Length Discourses of the Buddha: Translation of the Majjhima Nikāya''. Boston: Wisdom Publications. Walshe, Maurice O'Connell (trans.) (1995). ''The Long Discourses of the Buddha: Translation of the Dīgha Nikāya''. Somerville: Wisdom Publications. দার্শনিক