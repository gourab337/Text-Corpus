'''হেপাটাইটিস এ''' (পূর্বে '''সংক্রামক হেপাটাইটিস''' নামে পরিচিত ছিল) হল হেপাটাইটিস ভাইরাসের (HAV) কারণে হওয়া যকৃতের একটি তীব্র সংক্রামক রোগ। অনেক ক্ষেত্রেই খুব কম উপসর্গ থাকে, কিংবা কোনো উপসর্গই থাকে না, বিশেষতদের ছোটদের ক্ষেত্রে। যাদের মধ্যে উপসর্গ দেখা যায়, তাদের ক্ষেত্রে সংক্রমণ এবং উপসর্গের মধ্যে দুই থেকে ছয় সপ্তাহের ব্যবধান থাকে। যখন উপসর্গগুলো দেখা যায়, তখন সেগুলো সাধারণত আট সপ্তাহ স্থায়ী হয় এবং তার মধ্যে অন্তর্ভুক্ত থাকতে পারে: বমিভাব, বমি হওয়া, উদরাময়, হলুদ ত্বক, জ্বর এবং তলপেটে ব্যথা। প্রায় 10–15% মানুষের ক্ষেত্রে প্রাথমিক সংক্রমণের পরবর্তী ছয় মাস সময়কালে উপসর্গগুলো আবার ফিরে আসে। বিরল ক্ষেত্রে যকৃতের তীব্র বিকলতা ঘটতে পারে, তবে এটা সাধারণত প্রবীণ মানুষদের মধ্যে বেশি ঘটে। এটা সাধারণত সংক্রামিত মল দ্বারা দূষিত খাবার বা পানি খাওয়া বা পান করার মাধ্যমে ছড়ায়। যথাযথভাবে রান্না করা হয় নি এমন শেলফিশ অপেক্ষাকৃত সাধারণ একটি উৎস। একজন সংক্রামিত ব্যক্তির সঙ্গে ঘনিষ্ঠ স্পর্শের মাধ্যমেও এটা ছড়াতে পারে। শিশুরা যখন সংক্রমণে আক্রান্ত হয় তখন প্রায়ই তাদের মধ্যে কোনো উপসর্গ না থাকলেও তাদের থেকে অন্যদের সংক্রমণ হতে পারে। একবার সংক্রমণ হওয়ার পরে একজন মানুষের মধ্যে তার অবশিষ্ট জীবনের জন্য রোগ প্রতিরোধের ক্ষমতা তৈরি হয়। রোগনির্ণয়ের জন্য রক্ত পরীক্ষার প্রয়োজন হয়, যেহেতু এর উপসর্গগুলো অন্যান্য অনেক রোগের উপসর্গগুলোর অনুরূপ। পাঁচটি পরিচিত হেপাটাইটিস ভাইরাসের মধ্যে এটি অন্যতম: এ, বি, সি, ডি, ই। হেপাটাইটিস টিকা প্রতিরোধ করার জন্য কার্যকর। কিছু দেশে শিশুদের জন্য এবং আগে টিকা দেওয়া হয় নি এমন অধিকতর ঝুঁকিগ্রস্ত মানুষদের জন্য এটা নিয়মিতভাবে সুপারিশ করা হয়। এটা সারা জীবনের জন্য কার্যকর বলে মনে হয়। প্রতিরোধমূলক অন্যান্য পদক্ষেপের মধ্যে অন্তর্ভুক্ত হল হাত ধোওয়া এবং খাবারকে যথাযথভাবে রান্না করা। কোনো সুনির্দিষ্ট চিকিৎসা নেই, প্রয়োজন অনুযায়ী বমিভাব বা উদরাময়ের জন্য বিশ্রাম ওষুধের পরামর্শ দেওয়া হয়। সংক্রমণগুলো সাধারণত সম্পূর্ণরূপে সেরে যায় এবং যকৃতের রোগ অব্যাহত থাকে না। যকৃতের চরম বিকলতা ঘটলে, যকৃত প্রতিস্থাপনের সাহায্যে তার চিকিৎসা করা হয়। বিশ্বব্যাপী প্রতি বছর প্রায় 1.5 মিলিয়ন উপসর্গযুক্ত ঘটনা ঘটে, এবং সম্ভবত সব মিলিয়ে কয়েক কোটি সংক্রমণ হয়। এটা বিশ্বের সেই সব অঞ্চলে বেশি সাধারণ যেখানে নিকাশী ব্যবস্থা ভাল নয় এবং পর্যাপ্ত নিরাপদ পানি নেই। উন্নয়নশীল বিশ্বে প্রায় 90% শিশু 10 বছর বয়সের মধ্যে সংক্রমণের শিকার হয়, আর তাই প্রাপ্তবয়স্ক হওয়ার আগেই তাদের মধ্যে রোগ প্রতিরোধের ক্ষমতা তৈরি হয়। মাঝারি উন্নত দেশগুলোতে এটা প্রায়ই মহামারী রূপে ঘটে, যেখানে শিশুরা ছোট বয়সে এর সংস্পর্শে আসে না এবং টিকা দেওয়ার প্রথা বহুল-প্রচলিত নয়। 2010 সালে তীব্র হেপাটাইটিস এ-র কারণে 102,000 মানুষের মৃত্যু হয়েছিল। ভাইরাসঘটিত হেপাটাইটিস সম্পর্কে সচেতনতা গড়ে তোলার জন্য প্রতি বছর 28 জুলাই তারিখে বিশ্ব হেপাটাইটিস দিবস অনুষ্ঠিত হয়। ==সূত্র==