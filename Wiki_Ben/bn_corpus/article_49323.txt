'''পার্বতী বাউল''' একজন বিখ্যাত বাউল সাধিকা এবং তার সাথে সাথে তিনি একজন সফল বাউল গায়িকা। তার আরো একটি বড় গুণ হল তিনি একজন ‘গল্প কথক’ বটে। বাউল গানের তত্ত্ব কথা গুলি তিনি তার সাধক কাছে গানের সাথে সাথে গল্পের মাধ্যমে তুলে ধরার চেষ্টা করেন, যাতে তারা সহজেই বাউল তত্ত্বের আধ্যাত্মিকতার সাথে নিজেদেরকে যুক্ত করতে পারেন। বাউল সাধিকা ফুলমালি দাসী, সনাতন দাস বাউল, শশাঙ্ক গোঁসাই এই তিন জনের কাছ থেকে তিনি বাউল দীক্ষা নেন। ==শৈশবকাল== পার্বতী বাউল এর শৈশবে নাম ছিল মৌসুমী পারিয়াল। তিনি পশ্চিমবঙ্গের এক ব্রাহ্মণ পরিবারে জন্মগ্রহণ করেন। দেশভাগের আগে তাঁর পূর্বপুরুষদের বাস ছিল বাংলাদেশের রাউজানের পশ্চিম গুজরার গ্রামের তাঁর বাবা ছিলেন বীরেন্দ্রনাথ পারিয়াল, তিনি ভারতীয় রেলওয়েতে ইঞ্জিনিয়ারিং এর কাজ করতেন। মা সন্ধ্যা চক্রবর্তী, তিনি ছিলেন রামকৃষ্ণ এর একনিষ্ঠ ভক্ত। দাদু যোগেশ পারিয়াল পূর্ব পাকিস্তান স্বাধীন হয়ে বাংলাদেশ হবার পর তিনি তাঁর স্ত্রী(ঠাকুমা) এবং মেয়েকে(পিসি) নিয়ে এদেশে এসে বসতি গড়েন। তিনি ভারতে আসার পূর্বে ওদেশে চা পাতার ব্যবসা করতেন। তাঁর কেরানীহাট চা পাতার দোকানও ছিল। ==শিক্ষাজীবন== তিনি শান্তিনিকেতনের বিশ্বভারতী বিশ্ববিদ্যালয় থেকে ভিজুয়াল আর্ট এর শিক্ষা নেন। গানের শিক্ষা নেন হিন্দুস্থান ক্লাসিক মিউজিক থেকে। কত্থক নাচের শিক্ষা গ্রহণ করেন শ্রীলেখা মুখার্জী-র কাছ থেকে। ==বাউল দীক্ষা== তাঁর বাউল গানের প্রতি উৎসুকের সূচনা শান্তিনিকেতনে যাওয়া আসার পথে, মাত্র ১৬ বছর বয়সে। পার্বতী বাউল এর কথায়- ‘বাউল গান আগে শুনতাম না। শান্তিনিকেতনে কলাভবনে পড়ার জন্য ভর্তি পরীক্ষা দিতে যাচ্ছিলাম। হাওড়া থেকে শান্তিনিকেতন এক্সপ্রেসে উঠি। সেই ট্রেনেই হঠাৎ এক অন্ধ বাউল গান গাইছিল। তার হাতে টিনের একটি একতারা। গান শুনতে শুনতে আচ্ছন্ন হয়ে পড়েছিলাম। মনে হচ্ছিল সুরটা বহুদূর থেকে আসছে। কেমন যেন একটা অনুভূতি গ্রাস করেছিল। আমি যে ট্রেনে চেপে পরীক্ষা দিতে যাচ্ছি সেটা ভুলেই গিয়েছিলাম। পরে আমি বুঝতে পারি একেই বাউল গান বলে।’ শান্তিনিকেতনে কলাভবনে ভিজুয়াল আর্ট নিয়ে পড়ার সময় তিনি বাউলদের স্কেচ করার উপর একটি অ্যাসাইনমেন্ট পান। ফলে বিভিন্ন বাউল আখড়ায় বসে তাকে ঘন্টার পর ঘন্টা ধরে স্কেচ করতে হত। আর আখড়ায় বসে স্কেচ করার ফলে তিনি বাউলদের জীবনযাত্রা এবং বাউল গানের সঙ্গে খুব সহজেই পরিচিত হবার সুযোগ পেয়েছিলেন। আর সে সময়ে শান্তিনিকেতনে বাউল সাধিকা ফুলমালী দাসী প্রায়ই আসতেন সকলের সঙ্গে গল্প করতেন, বাউলদের কথা বলতেন, গান করতেন। পার্বতী বাউলের হাতেখড়ি বলতে ফুলমালী দাসীর হাতে। তিনি তাকে বাউলের প্রাথমিক দীক্ষা দেওয়া শুরু করেন। এরপর তাকে বাউলের আরো গভীরতম তত্ত্বের সন্ধানে সনাতন বাউল এর কাছে পাঠান। পার্বতী বাউল এরপর সনাতন বাউলের আখড়ায় আসেন দীক্ষা নিতে, বাকুড়ার সোনামুখীতে। সনাতন দাসের বয়স তখন প্রায় ৮০ বছরের কোঠায়। তিনি পার্বতীকে দীক্ষা দিতে রাজি হন। পার্বতী ১৫ দিনের চেষ্টায় সফল ভাবে বাউল দীক্ষা নিতে সমর্থ হন। এরপর তিনি প্রায় সাত বছর তার গুরু সনাতন দাসের সাথেই ছিলেন। দেশ-দেশান্তরে, আশ্রমে- আশ্রমে সনাতন বাউল এর সাথে বাউল গান এর তত্ত্ব কথা প্রচার করে বেরান। সনাতন বাউল এরপর পার্বতীকে একা একা পথ ভ্রমনের উপদেশ দেন। গুরুর কথামতো তিনি বেশকিছুদিন একা একা বিভিন্ন জায়গায় গান গেয়ে এবং ভ্রমন করে বেরান। এরপর তিনি দীক্ষা নিতে চলে যান শশাঙ্ক গোঁসাইয়ের কাছে, মুর্শিদাবাদে। তখন শশাঙ্ক গোঁসাইয়ের বয়স ৯৭ বছর। তিনি তাকে দীক্ষা দেন। পার্বতী দীক্ষা নিয়ে শশাঙ্কের শতায়ু জীবনের বাকি তিন বছর তার সাথে কাটান। তার কাছ থেকে বাউল দর্শন, বাউল গান প্রভৃতির শিক্ষা নেন। শশাঙ্ক গোঁসাই এর মৃত্যুর সাথে সাথে তার বাউল দীক্ষার সমাপ্তি ঘটে। ==বাদ্যসঙ্গী== পার্বতী বাউল তার গানের সঙ্গী হিসাবে বেছে নেন তিনটি বাদ্যযন্ত্র –একতারা, ডুপকি, নুপুর। বাঁ হাতে আকাশপানে উঁচিয়ে ধরা থাকে একতারা, কোমরে বাঁধা থাকে ডুপকি, আর পায়ের তালে তালে নাচতে থাকে নুপুর। আর, গানের সাথে সাথে নেচে ওঠে তার মাথার জটা। বাম ==অন্যান্য== ১৯৯৫ সাল থেকে তিনি বিভিন্ন অনুষ্ঠানে গান গাওয়া শুরু করেন। ১৯৯৭ সালে তিনি কেরালার তিরুবন্তপুরম যান, সেখানকার লোকায়ত সংস্কৃতি সর্ম্পকে জানতে। এখানে তার সাথে রবি গোপালন এর সাথে পরিচয় হয়। তিনি একজন দক্ষ পুতুল এবং মুখোশ প্রস্তুতকারক। তার তৈরী ১৭ টি মুখোশ এবং সম্পূর্ণ এক সেট পুতুল জেনিভার ইথনোগ্রাফিক মিউজিয়ামে (Ethnographic Museum) সংরক্ষিত আছে। তিনি রবি গোপালন এর কাছ থেকে গ্রোতোস্কি নাট্য পদ্ধতি (Grotowski technique) অধ্যায়ন করেন। পার্বতী বাউল তার সাথে ২০০০ সালে আমেরিকার দ্য ব্রেড অ্যান্ড পাপেট থিয়েটারে (The Bread and Puppet Theater), তার প্রতিষ্ঠাতা পিটার সউমান (Peter Schumann) এর কাছে পুতুল নাচ এবং মঞ্চাভিনয় এর শিক্ষা গ্রহণ করেন। পরবর্তীতে পার্বতী দাস রবি গোপালন বিবাহ সূত্রে আবদ্ধ হন। ==বই== ২০০৫ সালে তার রচিত ইংলিশ বই ‘Song Of Great Soul’ প্রকাশ পায়। পৃষ্টা সংখ্যা ৮৮। ==তথ্যসূত্র==