ডাঃ '''মোহাম্মদ আজিজ''' একজন বাংলাদেশী চিকিৎসক। তিনি পৃথিবীর ইতিহাসে রিভার ব্লাইন্ডনেস রোগের প্রথম মেডিকেলীয় অনুসন্ধানের নেতৃত্ব দেন, যার ফলে এই রোগের ওষুধ আইভারমেকটিন আবিষ্কার হয়। এই আবিষ্কারের জন্য ২০১৫ সালে উইলিয়াম সি. ক্যাম্পবেল এবং সাতোশি ওমুরা চিকিৎসাবিজ্ঞানে নোবেল পুরস্কার অর্জন করেন। পুরস্কার প্রদানের উদ্ধৃতিতে নোবেল কমিটি ডাঃ মোহাম্মদ আজিজের অবদান উল্লেখ করেন। == শিক্ষাজীবন== ডাঃ মোহাম্মদ আজিজ ১৯৫৪ সালে ঢাকা মেডিকেল কলেজ থেকে এমবিবিএস পাশ করেন।এরপর ১৯৬২ সালে মার্কিন যুক্তরাষ্ট্রের ইউনিভার্সিটি অফ মিনেসোটা থেকে ক্লিনিক্যাল প্যাথলজিতে পিএইচডি করেন। এরপর জন হপকিন্স বিশ্ববিদ্যালয় থেকে পোস্ট ডক্টরাল এবং লন্ডন স্কুল অফ হাইজিন এন্ড ট্রপিক্যাল মেডিসিন থেকে ক্লিনিক্যাল মেডিসিন ইন দি ট্রপিকসে ডিপ্লোমা অর্জন করেন। ==কর্মজীবন== ১৯৬২ থেকে ১৯৭৩ সাল পর্যন্ত ডাঃ আজিজ ইউনিভার্সিটি অফ মিনেসোটায় একজন শিক্ষক এবং গবেষক হিসেবে কাজ করেন। ১৯৭৫ সালে তিনি সিয়েরা লিওনে বিশ্ব স্বাস্থ্য সংস্থার সমন্বয়কারী হিসেবে কাজ করেন। ১৯৭৬ সালে ডাঃ মোহাম্মদ আজিজ মার্কিন ওষুধ কোম্পানি মার্ক এন্ড কো ডিরেক্টর অফ দি ডোমেস্টিক রিসার্চ হিসেবে যোগদান করেন। ১৯৮১ সালে তিনি একই প্রতিষ্ঠানের আন্তর্জাতিক ক্লিনিক্যাল রিসার্চ শাখায় সিনিয়র ডিরেক্টর হিসেবে যোগদান করেন। ==সাফল্য== মার্কিন ওষুধ কোম্পানিতে কর্মরত অবস্থায় সময় ডাঃ আজিজ সেনেগালে রিভার ব্লাইন্ডনেস এবং লিম্ফেটিক ফাইলেরিয়াসিসের চিকিৎসায় আইভারমেকটিনের কার্যকারিতা আবিষ্কার করেন। গত শতাব্দীর আশির দশক পর্যন্ত এই রোগের চিকিৎসার জন্য কার্যকর কোনো ঔষধ ছিল না। সেই সময় বিশ্বের মোট জনসংখ্যার এক-তৃতীয়াংশ মানুষ ফাইলেরিয়া রিভার ব্লাইন্ডনেসে আক্রান্ত হওয়ার ঝুঁকিতে ছিল। এই আবিষ্কারের জন্যই ক্যাম্পবেল এবং ওমুরা ২০১৫ সালে নোবেল পুরস্কার পান। ==মৃত্যুবরণ== ১৯৮৭ সালের ২৫ নভেম্বর ডাঃ মোহাম্মদ আজিজ পাকস্থলীর ক্যান্সারে আক্রান্ত হয়ে মৃত্যুবরণ করেন। ==তথ্যসূত্র== ==বহি:সংযোগ== জন্ম মৃত্যু চিকিৎসক