'''কটকের দ্বিতীয় যুদ্ধ''' ১৭৪২ সালে বর্তমান ভারতের ওড়িশা রাজ্যের কটকে বাংলার নবাব কর্তৃক নিযুক্ত উড়িষ্যার শাসনকর্তা শেখ মাসুম পানিপথী এবং মারাঠাদের মধ্যে সংঘটিত হয়। যুদ্ধে মারাঠারা জয়লাভ করে এবং শেখ মাসুম নিহত হন। মারাঠারা কটক দখল করে নেয়। == পটভূমি == ১৭৪২ সালে ভাস্কর পণ্ডিতের নেতৃত্বে ৪০,০০০ মারাঠা অশ্বারোহী সৈন্য বাংলা আক্রমণ করে এবং বিভিন্ন অঞ্চলে লুটতরাজ শুরু করে। তারা এমনকি বাংলার তদানীন্তন রাজধানী মুর্শিদাবাদেও হানা দেয়। বাংলার নবাব আলীবর্দী খান কাটোয়ার যুদ্ধে মারাঠাদের মূল ঘাঁটিতে আক্রমণ করেন এবং তাদেরকে পরাজিত করে বাংলা থেকে বিতাড়িত করেন। পরাজিত মারাঠারা পশ্চাৎপসরণ করে এবং উড়িষ্যা প্রদেশে প্রবেশ করে। == যুদ্ধের ঘটনাবলি == মারাঠারা উড়িষ্যার রাজধানী কটকের দিকে অগ্রসর হয়। এসময় উড়িষ্যার প্রাদেশিক শাসনকর্তা ছিলেন শেখ মাসুম পানিপথী। তিনি সসৈন্যে মারাঠা আক্রমণকারীদের বাধাদানের জন্য অগ্রসর হন। কিন্তু কটকের নিকটে সংঘটিত যুদ্ধে তিনি পরাজিত নিহত হন। এরপর বিজয়ী মারাঠা বাহিনী কটকসহ সমগ্র উড়িষ্যা জুড়ে তাদের নিয়ন্ত্রণ প্রতিষ্ঠা করে। == ফলাফল == মারাঠাদের হাতে শেখ মাসুমের পতনের সংবাদ পেয়ে নবাব আলীবর্দী স্বয়ং সসৈন্যে উড়িষ্যার দিকে অগ্রসর হন। তার আগমনের সংবাদ পেয়ে মারাঠারা ভয় পেয়ে যায় এবং পশ্চাৎপসরণের সিদ্ধান্ত নেয়। ১৭৪২ সালের ডিসেম্বরের মধ্যে আলীবর্দী উড়িষ্যা থেকে মারাঠাদের সম্পূর্ণরূপে বিতাড়িত করতে সক্ষম হন। == আরো দেখুন == কটকের যুদ্ধ (১৭৪১) কটকের যুদ্ধ (১৭৪৯) == তথ্যসূত্র == ইতিহাস