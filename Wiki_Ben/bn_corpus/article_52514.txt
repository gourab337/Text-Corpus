বিভিন্ন মুদ্রাতে ৫০০০ মূল্যমানবিশিষ্ট কাগজের টাকা '''কাগজের টাকা''' বা '''ব্যাংকনোট''' বা paper money) বলতে ব্যাংক দ্বারা প্রস্তুতকৃত এক ধরনের আইনগতভাবে হস্তান্তরযোগ্য কর্জপত্রকে বোঝায়। কাগজের টাকা ব্যাংকে উপস্থাপন করা মাত্র এর বহনকারীকে ব্যাংক অর্থ পরিশোধ করতে বাধ্য। আদিতে বাণিজ্যিক ব্যাংকগুলি এই কাগজের টাকার প্রচলন করেছিল। যখন এই কাগুজে টাকা কোনও ব্যাংকের প্রধান কোষাধ্যক্ষের কাছে উপস্থাপন করা হত, তখন ব্যাংক সেটির পরিবর্তে অর্থ পরিশোধের আইনগতভাবে স্বীকৃত মাধ্যম যেমন স্বর্ণ রৌপ্য মুদ্রা কাগুজে টাকা উপস্থাপনকারীকে দিতে আইনগতভাবে বাধ্য ছিল। বর্তমান যুগে বাণিজ্যিক ব্যাংকের প্রস্তুতকৃত স্থানীয় কাগজের টাকার পরিবর্তে কেন্দ্রীয় ব্যাংকের দ্বারা প্রস্তুতকৃত “জাতীয় কাগজের টাকা” ব্যবহার করা হয়। কোনও দেশের কেন্দ্রীয় ব্যাংক কর্তৃক প্রস্তুতকৃত জাতীয় কাগজের টাকাকে সাধারণত দেশের আইন ব্যবস্থাতে অর্থ পরিশোধের বৈধ মাধ্যম হিসেবে স্বীকৃতি দেওয়া হয়। অতীতে ব্যাংকগুলি চেষ্টা করত যাতে কোন গ্রাহক যখন কাগজের টাকা উপস্থাপন করেন, তাকে যেন সব সময় মূল্যবান ধাতব মুদ্রার মাধ্যমে অর্থ পরিশোধ করা যায়। পরবর্তীতে কেন্দ্রীয় ব্যাংকগুলিও স্বর্ণ বা রৌপ্য মুদ্রা দিয়ে কাগজের টাকা পরিশোধের ঐতিহ্য ধরে রেখেছিল। বর্তমানে জাতীয় কাগজের টাকাগুলিকে মূল্যবান ধাতব মুদ্রা বা অন্য কোন পণ্যের মাধ্যমে পরিশোধের ব্যবস্থা আর বিদ্যমান নেই। এদের মূল্য কেবল সরকারী আদেশের মাধ্যমে বলবৎ আছে। ধারণা করা হয়, খ্রিস্টপূর্ব ২য় শতকে চীনে এবং প্রায় একই সময়ে ভূমধ্যসাগরীয় নগররাষ্ট্র কার্থেজে চামড়া বা চামড়ার কাগজে (পার্চমেন্ট) তৈরি দীর্ঘস্থায়ী হালকা বস্তুকে চাহিবামাত্র অর্থ পরিশোধের জন্য ব্যবহার করা শুরু হয়। বিশাল পরিমাণের অর্থ তাম্রমুদ্রা বা অন্যান্য ধাতব মুদ্রা দিয়ে পরিশোধ করার সময় মুদ্রাগুলিকে পরিবহনের সময় সমস্যা সৃষ্টি হত। সেটি এড়ানোর জন্যই কাগজের মুদ্রার প্রচলন হয়। বর্তমান যুগে কাগজের টাকা জালিয়াতি একটি অন্যতম সমস্যা। একে মোকাবিলা করতে সাম্প্রতিককালে নিরাপত্তামূলক কাগজের টাকা ছাপানোর বিভিন্ন প্রযুক্তি উদ্ভাবন করা হয়েছে।