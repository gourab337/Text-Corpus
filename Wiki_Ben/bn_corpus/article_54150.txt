'''সঞ্চয়ী হিসাব''' () বলতে কোনও ব্যাংক বা আর্থিক প্রতিষ্ঠানে গচ্ছিত একটি সুদ-প্রদানকারী জমা হিসাব বোঝায়, যা থেকে স্বল্প হারের সুদ আয় করা যায়। প্রতি মাসে সঞ্চয়ী হিসাবে কয়বার অর্থ উত্তোলন করা যাবে, তার সংখ্যা ব্যাংক বা আর্থিক প্রতিষ্ঠান সীমিত করতে পারে। এছাড়া হিসাবে প্রতি মাসে একটি গড় পরিমাণ অর্থ না থাকলে ব্যাংক অতিরিক্ত খরচ কেটে নিতে পারে। বেশির ভাগ ক্ষেত্রে ব্যাংকগুলি সঞ্চয়ী হিসাবের সাথে কোনও চেক ব্যবহারের সুবিধা প্রদান করে না। কোনও ব্যক্তি যে অর্থ দৈনন্দিন বা নিয়মিতভাবে ব্যয় করে না, সেটিকে সাধারণত সঞ্চয়ী হিসাবে গচ্ছিত রাখে। চলতি হিসাবের মত এটি থেকে অহরহ চেক বা ইলেকট্রনিক ডেবিট কার্ডের মাধ্যমে তহবিল থেকে টাকা উত্তোলনের ব্যাপক সুবিধা থাকে না; প্রতি মাসে কেবল সীমিত সংখ্যক বারের জন্য এই লেনদেনগুলি সম্পন্ন করা যায়। অপ্রয়োজনীয় অর্থ ফেলে না রেখে সঞ্চয়ী হিসাবে গচ্ছিত রাখলে সুদ আয় করার সুবিধা ভোগ করা যায়। এছাড়া নগদ অর্থ চলতি হিসাব ব্যতীয় সঞ্চয়ী হিসাব হচ্ছে সবচেয়ে তরল বিনিয়োগগুলির একটি। সঞ্চয়ী হিসাব কেবল সহজে অর্থ সঞ্চয়ের সুবিধাই দেয় না, বরং খুব সহজে এর তহবিল ব্যবহার করার সুবিধা দেয়। এর বিপরীতে সঞ্চয়পত্র, অংশীদারী পত্র বা শেয়ার বা অন্যান্য সম্পদ থেকে নগদ অর্থ উত্তোলন করা অনেক বেশি দুষ্কর। সঞ্চয়ী হিসাবের তুলনামূলক তারল্য এর মূল সুবিধাগুলির একটি হলেও উত্তোলনের সহজতার কারণে এটির অর্থ তুলে ব্যয় করে ফেলার আকর্ষণ থেকে যায়। তাছাড়া এটির সুদের হার অন্যান্য আর্থিক পণ্যের সুদের হার থেকে সাধারণত বেশ কম হয়। তাই সঞ্চয়ী হিসাব দীর্ঘ মেয়াদের জন্য ব্যবহার করা উচিত নয়। আর্থিক পরামর্শদাতারা সঞ্চয়ী হিসাবে দৈনন্দিন জীবনের তিন থেকে ছয় মাসের ব্যয়ের সমপরিমাণ অর্থ সঞ্চয়ী হিসাবে গচ্ছিত রাখার পরামর্শ দেন। ফলে হিসাবের মালিক কোনও কারণে তার জীবিকা বা চাকুরি হারালে কিংবা জটিল ব্যয়বহুল চিকিৎসা বা অন্য কোন জরুরী অবস্থার সম্মুখীন হলে হিসাবটি থেকে সহজে অর্থ উত্তোলন করে দ্রুত তার ব্যয় মেটাতে পারেন। বেশিরভাগ বিশ্লেষকই মনে করেন যে এর চেয়ে অতিরিক্ত অর্থ সঞ্চয়ী হিসাবে না রেখে উচ্চ সুদ প্রদানকারী কোন হিসাবে রাখা উচিত। ==তথ্যসূত্র== ==আরও দেখুন== জমা হিসাব চলতি হিসাব হিসাব পরিভাষা