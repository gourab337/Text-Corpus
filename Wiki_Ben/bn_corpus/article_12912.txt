'''অস্ট্রেলীয় আদিবাসী ভাষা''' () বলতে অস্ট্রেলিয়া এবং টরেস প্রণালী দ্বীপপুঞ্জের আদিবাসী লোকদের ভাষাকে বোঝায়। ১৮শ শতকের শেষের দিকে যখন এরা প্রথম ইউরোপীয় উপনিবেশ স্থাপকদের সংস্পর্শে আসে, তখন তারা ছিল শিকারী-আহরণকারী লোক। তাদের একটি জটিল কথ্য সংস্কৃতি ছিল। তারা ভূমিকে পবিত্র মনে করত এবং স্বপ্নের গুরুত্ব দিত। তারা ঠিক কবে এখানে এসেছিল জানা যায় না, তবে ধারণা করা হয় তারা প্রায় ৫০ হাজার বছর আগে দক্ষিণ-পূর্ব এশিয়া থেকে এসে এখানে বসতি স্থাপন করেছিল। অস্ট্রেলীয় আদিবাসী ভাষাগুলির সাথে বিশ্বের অন্য ভাষাগুলির কোন সুস্পষ্ট সম্পর্ক স্থাপন করা সম্ভব হয়নি। কোন লিখিত নিদর্শন নেই বলে এগুলির উৎপত্তি সম্পর্কেও কোন নিশ্চিত তত্ত্ব দেওয়া যায়নি। ধারণা করা হয় ইউরোপীয়দের উপনিবেশ স্থাপনের আগে এখানে প্রায় ৬০০টি আদিবাসী ভাষা প্রচলিত ছিল। কিন্তু আদিবাসীদেরকে ইংরেজি ভাষা শিখতে বাধ্য করার ফলে এদের বেশির ভাগই বিলুপ্ত হয়ে যায়। অস্ট্রেলিয়াতে প্রায় লক্ষ ৭০ হাজার আদিবাসী বাস করেন এবং এদের মধ্যে প্রায় ৪৭ হাজার লোক ২৬৩টির মত আদিবাসী ভাষার কোন একটি সম্পর্কে জ্ঞান রাখেন। এদের মধ্যে খুবই স্বল্পসংখ্যক ভাষার হাজারের বেশি বক্তা আছে; এমনকি এগুলিও আজ হুমকির মুখে। অস্ট্রেলীয় আদিবাসী ভাষাগুলিকে ২৮টি দলে ভাগ করা হয়েছে। দলগুলি একে অপরের সাথে সম্পর্কিত। একটি বাদে বাকি সব দলের ভাষাগুলি পশ্চিম অস্ট্রেলিয়া, নর্দার্ন টেরিটোরি এবং কুইন্সল্যান্ড অঙ্গরাজ্যগুলির উত্তরাংশে প্রচলিত। মহাদেশের বাকী অংশে একটি মাত্র ভাষা পরিবার, পামা-নিউংগান পরিবারের প্রায় ৫০টি ভাষা প্রচলিত।