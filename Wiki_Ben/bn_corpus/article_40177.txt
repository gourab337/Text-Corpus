'''''জোনাকির আলো''''' ২০১৪ সালে মুক্তিপ্রাপ্ত বাংলাদেশী বাংলা ভাষার নাট্য চলচ্চিত্র। ছায়াছবিটি পরিচালনা করেছেন খালিদ মাহমুদ মিঠু। ত্রিভুজ প্রেমের এই গল্পে অভিনয় করেছেন বিদ্যা সিনহা সাহা মীম, মামনুন হাসান ইমন, কল্যাণ কোরাইয়া। এছাড়া বরেণ্য চিত্রশিল্পী এস এম সুলতানের চরিত্রে অভিনয় করেছেন গাজী রাকায়েত। চলচ্চিত্রটি অস্ট্রেলিয়ার মেলবোর্ন আন্তর্জাতিক চলচ্চিত্র উৎসব, যুক্তরাষ্ট্রের ট্রাইব্যাকা ফ্লোরিডা এবং ভারতের দিল্লী জয়পুর চলচ্চিত্র উৎসবে প্রদর্শিত হয়েছে। চলচ্চিত্রটি ২০১৪ সালের জানুয়ারি মাসে ভারতের মুম্বাইয়ে অনুষ্ঠিত ১২তম এশিয়ান চলচ্চিত্র উৎসব-এ দর্শকদের পছন্দে শ্রেষ্ঠ চলচ্চিত্রের পুরস্কার লাভ করে। ২০১৪ সালের ১৩ই সেপ্টেম্বর রোমানিয়ার ব্রার্সভ আন্তর্জাতিক চলচ্চিত্র উৎসব-এ রোমানিয়ান সাবটাইটেলসহ প্রদর্শিত হয় এবং পরিচালক খালিদ মাহমুদ মিঠু জুরিদের বিচারে শ্রেষ্ঠ পরিচালকের পুরস্কার অর্জন করেন। একই বছর ডিসেম্বর মাসে দিল্লী আন্তর্জাতিক চলচ্চিত্র উৎসব-এ সেরা চলচ্চিত্র হিসেবে 'অ্যাক্রস দ্য বর্ডার' পুরস্কার অর্জন করে। এছাড়া ৩৯তম জাতীয় চলচ্চিত্র পুরস্কারে বিদ্যা সিনহা সাহা মীম শ্রেষ্ঠ অভিনেত্রী এবং কনক চাঁপা চাকমা শ্রেষ্ঠ পোশাক সাজসজ্জার জন্য পুরস্কার অর্জন করেন। == কাহিনী সংক্ষেপ == কবিতা একজন সমাজকর্মী। সামজিক বিভিন্ন সমস্যা নিয়ে সে কাজ করে। সমুদ্রের পারে ঘুরতে গিয়ে পরিচিত হয় আলোকচিত্রী সমুদ্রের সাথে। সামাজিক কাজ করতে গিয়ে দাদুর সাহায্যে দেখা হয় বরেণ্য চিত্রশিল্পী এস এম সুলতানের সাথে। তার শিশুদর্শনের বিষয়বস্তু তাকে নাড়া দেয়। তাই সে এস এম সুলতানের সহযোগিতায় এগিয়ে আসে এবং তার কাজে সাহায্য করতে বিভিন পরিকল্পনা তৈরি করে। এরই মধ্যে তার বিয়ে হয় এক জমিদারের একমাত্র ছেলে সুবর্ণের সাথে। কিন্তু বিয়ের কিছু দিন পর আসে একটি দুঃসংবাদ যা তাদের সুখের সংসারে বিঘ্ন ঘটায়। কবিতা ফিরে আসে নিজের ঠিকানায়। একনিষ্ঠভাবে মনোনিবেশ করতে চায় সমাজসেবায়। এই সময়ে তাকে সঙ্গ দিতে এগিয়ে আসে তার পূর্ব পরিচিত সমুদ্র। সমুদ্রের সাথে তার ঘনিষ্ঠ হতে থাকলে ফিরে আসে সুবর্ণ। এখন কি করবে কবিতা? আবার ফিরে যাবে সুবর্ণের কাছে, নাকি সমুদ্রের সাথে নতুনভাবে জীবন শুরু করবে, নাকি নিজেই জোনাকির আলো হয়ে একা একা জ্বলবে? == শ্রেষ্ঠাংশে == বিদ্যা সিনহা সাহা মীম কবিতা মামনুন হাসান ইমন সুবর্ণ কল্যাণ কোরাইয়া সমুদ্র তারিক আনাম খান সুবর্ণর বাবা দিতি সুবর্ণর মা গাজী রাকায়েত এস এম সুলতান মাসুদ আলী খান কবিতার দাদু মিতা চৌধুরী কবিতার মা শামস সুমন কবিতার ভাই মনিরা মিঠু এস এম সুলতানের স্ত্রী == নির্মাণ নেপথ্য == চলচ্চিত্রটির শ্যুটিং হয় সেন্টমার্টিন, রাঙামাটি, কুমিল্লা, টাঙ্গাইল জমিদার বাড়ি, এবং ঢাকার সাভারে। === মুক্তি === ২০১৪ সালের জানুয়ারি মাসে ভারতের মুম্বাইয়ে অনুষ্ঠিত ১২তম এশিয়ান চলচ্চিত্র উৎসব-এ জোনাকির আলো ছায়াছবিটির প্রিমিয়ার শো হয়। এই বছর পহেলা বৈশাখে ছায়াছবিটি বাংলাদেশের ঢাকার স্টার সিনেপ্লেক্স, ব্লকবাস্টার সিনেমাস শ্যামলী সিনেপ্লেক্সে মুক্তি পায়। == সঙ্গীত == জোনাকির আলো ছায়াছবিটির সঙ্গীত পরিচালনা করেছেন ইমন সাহা, হায়দার হোসেন ইবরার টিপু। গীত রচনা করেছেন মোহাম্মদ রফিকুজ্জামান, হায়দার হোসেন, ইউসুফ আল মামুন জুয়েল মাহমুদ। == পুরস্কার == '''৩৯তম জাতীয় চলচ্চিত্র পুরস্কার''' '''বিজয়ী:''' শ্রেষ্ঠ অভিনেত্রী বিদ্যা সিনহা সাহা মীম '''বিজয়ী:''' শ্রেষ্ঠ পোশাক সাজসজ্জা কনক চাঁপা চাকমা '''এশিয়ান চলচ্চিত্র উৎসব''' '''বিজয়ী:''' দর্শকদের পছন্দে শ্রেষ্ঠ চলচ্চিত্র খালিদ মাহমুদ মিঠু (পরিচালক) '''ব্রার্সভ আন্তর্জাতিক চলচ্চিত্র উৎসব''' '''বিজয়ী:''' শ্রেষ্ঠ পরিচালক (জুরি পুরস্কার) খালিদ মাহমুদ মিঠু '''দিল্লী আন্তর্জাতিক চলচ্চিত্র উৎসব''' '''বিজয়ী:''' শ্রেষ্ঠ চলচ্চিত্রের জন্য 'অ্যাক্রস দি বর্ডার' খালিদ মাহমুদ মিঠু (পরিচালক) == তথ্যসূত্র == == বহিঃসংযোগ == চলচ্চিত্র দশকের নাট্য চলচ্চিত্র ভাষার চলচ্চিত্র চলচ্চিত্র নাট্য চলচ্চিত্র বিদেশি ভাষার চলচ্চিত্রের জন্য একাডেমি পুরস্কারে বাংলাদেশী নিবেদন