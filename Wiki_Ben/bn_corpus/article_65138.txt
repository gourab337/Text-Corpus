আল্লামা শরীফ মুহাম্মাদ আব্দুল কাদির জন্ম ঝালকাঠি জেলার রহমতপুর গ্রামে, পিতা মাওলানা আব্দুল আলী একজন স্কুল শিক্ষক। তার পূর্বপুরুষ বাগদাদ থেকে ধর্ম প্রচারের উদ্দেশ্যে অষ্টাদশ শতাব্দীতে এদেশে আগমন করেন। শৈশবেই শরীফ আব্দুল কাদির অত্যন্ত নম্র, ভদ্র মার্জিত স্বভাবের ছিলেন যেন প্রকৃত অর্থেই 'শরীফ'। মাত্র নয় বছর বয়সে পিতৃহারা হন তথাপি তার জ্ঞান অর্জনের অদম্য আগ্রহ তাকে এগিয়ে নিয়ে গেছে সাফল্যের দুয়ারে। কলিকাতা আলিয়া মাদ্রাসা থেকে কামিল প্রথম বর্ষ অধ্যায়ন শেষে ছারছীনা আলিয়া মাদ্রাসা থেকে কামিল পরীক্ষায় কৃতিত্বের সাথে উত্তীর্ণ হয়ে স্বর্ণপদক লাভ করেন এবং পরবর্তীতে ঢাকা বিশ্ববিদ্যালয় থেকে এম.এ পরীক্ষায় প্রথম শ্রেণীতে প্রথম হওয়ার গৌরব অর্জন করেন। ছারছীনা মাদ্রাসায় তিনি শিক্ষকতা দিয়ে কর্মজীবন শুরু করেন এবং ১৯৭৬ থেকে ১৯৮৯ সাল পর্যন্ত ছারছীনা মাদরাসার অধ্যক্ষের পদ অলংকৃত করেন। ১৯৮৮ সালে গণপ্রজাতন্ত্রী বাংলাদেশ সরকার কর্তৃক তিন বছরের জন্য ইসলামিক ফাউন্ডেশন এর বোর্ড অফ গবর্নর্স এর সদস্য নিযুক্ত হন এবং এছাড়া ফাউন্ডেশনের বৃহৎ প্রকল্প 'ফাতাওয়া মাসাইল' এবং 'দীনিয়াত' প্রকল্পের তিনি চেয়ারম্যান হিসেবে দায়িত্ব পালন করেন, তিনি ১৯৯১ ৯৩ সালে জাতীয় ঈদগাহে খুতবা প্রদান ইমামতির দ্বায়িত্বও পালন করেন। আল্লামা শরীফ আব্দুল কাদির আন্তর্জাতিক ইসলামী সম্মেলন সংস্থা (OIC) এর 'ফিকহ একাডেমীর' বাংলাদেশের একমাত্র সদস্য মনোনীত হয়ে ১৯৮৮ থেকে ৯৩ সাল পর্যন্ত বিভিন্ন দেশে অনুষ্ঠিত পাঁচটি অধিবেশনে অংশগ্রহণ করে বাংলাদেশের প্রতিনিধিত্ব করেন। 'বঙ্গানুবাদ সহ বারো চাঁন্দের খুতবা' 'ইসলামে নারীর মর্যাদা' 'নারী জীবনের আদর্শ' 'তরিকুল ইসলাম দ্বাদশ খন্ড' 'এক নজরে সীরাতুন্নবী' ইত্যাদি গ্রন্থ এবং শেখ সাদী'র 'কারীমা' এর কাব্যানুবাদ সহ মোট ২৪ টি ইসলামী গ্রন্থ রচনা করেন। এছাড়াও দেশি-বিদেশি বিভিন্ন গবেষণা জার্নালে তার বেশ কিছু প্রবন্ধ প্রকাশিত হয়েছে। তিনি ছারছিনা মাদরাসার মুখপাত্র 'পাক্ষিক তাবলীগ' পত্রিকার আজীবন সম্পাদক ছিলেন। এই মহান জ্ঞান সাধক ২০০১ সালের ১৮ জুলাই ঢাকার পূর্ব বাসাবোস্থ নিজ বাসগৃহে ইন্তেকাল করেন। তার স্মৃতির প্রতি শ্রদ্ধা জানিয়ে ঢাকা পূর্ব বাসাবো এলাকায় 'শরীফ আবদুল কাদির সড়ক' নামে একটি রাস্তা রয়েছে।