'''জোকার''' বিল ফিঙ্গার, বব কেন জেরি রবিনসন কত্তৃক সৃষ্ট একটি কাল্পনিক সুপারভিলেন বা খল চরিত্র। ডিসি কমিক্স দ্বারা প্রকাশিত ব্যাটম্যান কমিক বইয়ের প্রথম সংখ্যায় (২৫শে এপ্রিল ১৯৪০) এর আবির্ভাব ঘটে। চরিত্রটি তৈরী করার পিছনে আসল কৃতিত্ব কার, তা নিয়ে মতভেদ আছে। কেন রবিনসনের দাবি জোকারকে তারাই বানান এবং ফিঙ্গারের কাজ ছিল লেখার। প্রথম আবির্ভাবেই জোকারকে মেরে ফেলবার পরিকল্পনা ছিল। পরে সম্পাদকের হস্তক্ষেপে চরিত্রটি বাঁচিয়ে রাখা হয় ব্যাটম্যানের প্রধান শত্রু হিসেবে গড়ে তোলার জন্য। কমিক বইয়ে তাকে একজন অপরাধমূলক পরিকল্পনাকারী হিসেবে চিত্রিত করা হয়েছে। প্রথমে এক ধর্ষকামী, বিকৃতমনস্ক, ব্যাধিগ্রস্থ ব্যক্তি হিসেবে তার আত্মপ্রকাশ ঘটলেও ১৯৫০ দশকের শেষ দিকে কমিক্স কোড অথরিটির সুপারিশে তাকে এক নির্বোধ ফন্দীবাজের রূপ দেওয়া হয়। পরে ১৯৭০ দশকের শুরুর দিকে আবার তাকে পুরনো রূপে ফিরিয়ে নিয়ে যাওয়া হয়। প্রধান শত্রু হিসেবে ব্যাটম্যানের উল্ল্যেখযোগ্য গল্পগুলিতে জোকারের উপস্থিতি আমরা দেখতে পাই। যেমন দ্বিতীয় রবিন ব্যাটম্যানের রক্ষী জেসন টডের হত্যা বা ব্যাটম্যানের সহযোগী বারবারা গরডনের পক্ষাঘাত। গত কয়েক দশকে জোকারের উৎপত্তির বেশ কিছু গল্প প্রকাশিত হয়েছে। তার মধ্যে সব থেকে প্রচলিত গল্প অনুযায়ী সে একটি রাসায়নিক বর্জ্যের আধারে পড়ে যায়, যার ফলে তার চামড়া সাদা, চুল সবুজ ঠোঁট গাঢ় লাল হয়ে ওঠে। চেহারার এই বিকৃতি তাকে পাগল করে তোলে। ব্যক্তিত্ব এবং চেহারায় ব্যাটম্যানের বিপরীত জোকার তার সার্থক প্রতিদ্বন্দ্বী হয়ে ওঠে।