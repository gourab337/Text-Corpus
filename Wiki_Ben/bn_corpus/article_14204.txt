'''লন্ডন বারো অভ টাওয়ার হ্যামলেট্‌স''' () যুক্তরাজ্য ইংল্যান্ডের রাজধানী লন্ডনের ৩২টি বারোর (Borough) একটি। এটি ঐতিহাসিক সিটি অভ লন্ডনের ঠিক পূর্বপাশে টেমস নদীর উত্তর তীরে অবস্থিত। এখানে লন্ডনের ডকল্যাণ্ডস অঞ্চলটি অবস্থিত, যার মধ্যে ওয়েস্ট ইন্ডিয়া ডক্‌স এবং ক্যানারি হোয়ার্ফ পড়েছে। বারোটির দক্ষিণাংশের আইল অফ ডগ্‌জ্‌-এ লন্ডনের সবচেয়ে উঁচু ভবনগুলির মধ্যে অনেকগুলি অবস্থিত। লন্ডনের যে ৫টি বারোতে ২০১২ সালের গ্রীষ্মকালীন অলিম্পিক গেমস অনুষ্ঠিত হবে, তাদের মধ্যে টাওয়ার হ্যামলেট্‌স একটি। যুক্তরাজ্যের ২০০১ সালের আদমশুমারি অনুযায়ী এই বারোতে প্রায় ১,৯৬,১০৬ জন লোকের বাস। ব্রিটেনের বারোগুলির মধ্যে যেগুলিতে সবচেয়ে কমসংখ্যক খাঁটি ব্রিটিশ অধিবাসী বাস করে, তাদের মধ্যে টাওয়ার হ্যামলেট্‌স অন্যতম। এখানকার প্রায় ৪৩% লোক শ্বেতাঙ্গ ব্রিটিশ, এবং প্রায় ৩৩% লোক বাংলাদেশ থেকে আগত অভিবাসী বা বাংলাদেশী ব্রিটিশ নাগরিক। প্রায় ৭% লোক কৃষ্ণাঙ্গ, মূলত সোমালীয়। আদমশুমারি অনুযায়ী এখানে ৬৫,৫৫৩ জন বাংলাদেশীর বাস। এদের মধ্যে যৌথ পরিবারে থাকার প্রবণতা বেশি। ১৮ বছরের নিচে অপ্রাপ্তবয়স্ক বাংলাদেশীর সংখ্যাও লন্ডনের গড়ের প্রায় দ্বিগুণ (এখানকার প্রায় ৪৯% বাংলাদেশীর বয়স ১৯ বা তার নীচে)। বেশির ভাগ বাংলাদেশী ছেলেমেয়ে যুক্তরাজ্যে এবং বেশির ভাগ প্রাপ্তবয়স্ক বাংলাদেশী বাংলাদেশে জন্ম নিয়েছে। == তথ্যসূত্র == বারো