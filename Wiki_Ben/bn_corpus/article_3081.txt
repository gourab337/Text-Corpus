'''সিরাজগঞ্জ''' মধ্য বাংলাদেশের রাজশাহী বিভাগের একটি শহর। এটি যমুনা নদীর পশ্চিম তীরে, এবং ঢাকা শহর হতে প্রায় ১১০ কিলোমিটার (৭০ মাইল) উত্তর-পশ্চিমে অবস্থিত। সিরাজগঞ্জ শহর একই সাথে সিরাজগঞ্জ জেলা সদর উপজেলার প্রশাসনিক সদরদপ্তর। এর মোট আয়তন ৩১.২৭ বর্গকিলোমিটার জনসংখ্যা ১৬৭,২০০ জন, যা সিরাজগঞ্জকে বাংলাদেশের ১৪তম বৃহৎ শহরের পরিণত করেছে (জনসংখ্যার ভিত্তিতে)। বঙ্গবন্ধু সেতুর পশ্চিম প্রান্ত থেকে সিরাজগঞ্জ শহরের দুরত্ব ২৯ কিলোমিটার। সিরাজগঞ্জ জেলাকে উত্তরবঙ্গের প্রবেশদ্বার বলা হয়ে থাকে। == নামকরণ == বেলকুচি থানায় সিরাজউদ্দিন চৌধুরী নামক একজন ভূস্বামী (জমিদার) ছিলেন। তিনি তাঁর নিজ মহালে একটি গঞ্জ স্থাপন করেন। তাঁর নামানুসারে এর নামকরণ করা হয় সিরাজগঞ্জ। কিন্তু এটি ততটা প্রসিদ্ধি লাভ করেনি। যমুনা নদীর ভাঙ্গনের ফলে ক্রমে তা নদীগর্ভে বিলীন হয় এবং ক্রমশঃ উত্তর দিকে সরে আসে। সে সময় সিরাজউদ্দিন চৌধুরী ১৮০৯ সালের দিকে খয়রাতি মহল রূপে জমিদারি সেরেস্তায় লিখিত ভূতের দিয়ার মৌজা নিলামে ক্রয় করেন। তিনি এই স্থানটিকে প্রধান স্থানরূপে বিশেষ সহায়ক মনে করেন। এমন সময় তাঁর নামে নামকরণকৃত সিরাজগঞ্জ স্থানটি পুনরায় নদীভাঙ্গনে বিলীন হয়। তিনি ভূতের দিয়ার মৌজাকেই নতুনভাবে সিরাজগঞ্জ নামে নামকরণ করেন। ফলে ভূতের দিয়ার মৌজাই সিরাজগঞ্জ নামে স্থায়ী রূপ লাভ করে। == ভূগোল == সিরাজগঞ্জ রাজধানী ঢাকা থেকে উত্তর-পশ্চিমে, রাজশাহী থেকে উত্তর-পূর্বে এবং বগুড়া থেকে দক্ষিণ-পূর্বে, ২৪º২২΄ উত্তর অক্ষাংশ থেকে ২৪º৩৭΄ উত্তর অক্ষাংশ পর্যন্ত এবং ৮৯º৩৬΄ পূর্ব দ্রাঘিমাংশ থেকে ৮৯º৪৭΄ দ্রাঘিমাংশে অবস্থিত। এর মোট আয়তন ৩১.২৭ বর্গকিলোমিটার। == জনসংখ্যা == ২০১১ সালের আদমশুমারী অনুযায়ী সিরাজগঞ্জ শহরের মোট জনসংখ্যা ১৬৭,২০০ জন। যার মধ্যে ৮৪,৪৮৪ জন পুরুষ এবং ৮২,৭১৬ জন নারী। শহরের জনসংখ্যার ঘনত্ব প্রতি বর্গকিলোমিটারে ৫৩৪৭ জন মানুষ বসবাস করে। নারী পুরুষের লিঙ্গ অনুপাত ১০০ঃ১০২ এবং শিক্ষার হার ৬২.২%(৭ বছরের উর্দ্ধে)। শহরের মোট খানা রয়েছে ৩৭৪৪২টি। ==তথ্যসূত্র == শহর