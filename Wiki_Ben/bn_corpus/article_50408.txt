'''হারং-হুরং''' হচ্ছে বাংলাদেশের সিলেট অঞ্চলের একটি প্রাচীন সুড়ঙ্গের নাম। হারং-হুরং শব্দ দুটি সিলেটি প্রাচীন আঞ্চলিক ভাষার শব্দ। সিলেটি ভাষায় ‘হারং’ শব্দের অর্থ হচ্ছে সাঁকো বা বিকল্প পথ আর ‘হুরং’ মানে ‘সুড়ঙ্গ’। অর্থাৎ ‘হারং হুরং’ শব্দ দ্বারা বিকল্প সুড়ঙ্গ পথ বোঝায়। কথিত আছে যে, ১৩০৩ সালে রাজা গৌড় গৌবিন্দ যখন হজরত শাহজালাল (র.)-এর সিলেট আগমনের খবর পান, তখন তার সৈন্যবাহিনীসহ পেঁচাগড় গিরিদুর্গের এই সুড়ঙ্গপথ দিয়ে পালিয়ে যাওয়ার পর নিরুদ্দেশ হয়ে যান। == ব্যুৎপত্তি == হুরং হলো সুড়ঙ্গ শব্দের সিলেটি অপভ্রংশ এবং সিলেট সুনামগঞ্জের অনেক এলাকায় সাঁকো অর্থেই হারং শব্দটি ব্যবহার হয়ে থাকে। সুতরাং সাঁকো বলতে যদি প্রতিবন্ধকতা ডিঙিয়ে কোন আড়াআড়ি বা বিকল্প পথ বোঝানো হয়, তাহলে হারং-হুরং অর্থ হবে কোথাও যাবার বিকল্প সুড়ঙ্গ পথ। বাগানের লোকদের কাছে হারং হুরং সুড়ঙ্গ গৌর গবিন্দ রাধা গুহা নামে অধিক পরিচিত। প্রতি শনি মঙ্গলবারে এখানে পূজা দেয়া হয়। == অবস্থান == উপমহাদেশের প্রথম বাণিজ্যিক চা বাগান মালনিছড়া চা বাগানের গহীনে ‘হারং হুরং’ সুড়ঙ্গের অবস্থান। তেলাহাটির দক্ষিণে হিলুয়াছড়া চা বাগানের ১৪নং সেকশনের পাশে অবস্থিত হারং হুরং সুড়ঙ্গটি। == লোক কাহিনী == সুড়ঙ্গটি প্রায় সাতশত বছর বা তারও বেশি আগেকার সময়ের। ফলে এটাকে কেন্দ্র করে বিভিন্ন লোককাহিনী স্থানীয়দের মাঝে প্রচলিত আছে। অনেকে বলে থাকেন জৈন্তা পর্যন্ত সুড়ঙ্গ গেছে। যারাই এর মধ্যে প্রবেশ করেছেন তাদের কেউই নাকি জীবিত বের হয়ে আসেনি। আর যদিও বা বের হয়েছে তবে কিছুদিনের মধ্যে অপ্রকৃতস্থ হয়ে মারা গিয়েছে। ভারত থেকে তিনজন তান্ত্রিক এখানে প্রবেশ করেছিলেন তাদের মধ্য থেকে মাত্র একজন ফিরে এসেছেন আর খুব অল্পদিন বেঁচে ছিলেন। মৃত্যুর আগ পর্যন্ত তিনিও অস্বাভাবিক ছিলেন। তাছাড়া সিলেটের একজন ধনাঢ্য ব্যবসায়ী খননের উদ্যোগ নিয়েছিলেন, কিন্তু তিনি অস্বাভাবিক স্বপ্ন দেখে সংস্কারকাজ মাঝপথে বন্ধ করে দেন। এই গ্রামের এক বুড়ো যৌবনকালে ঢুকেছিল। এরপর কি দেখে যেন ভয়ে বেড়িয়ে আসে। এরপর পাগল হয়ে যায়, তেলিহাটির বিখ্যাত কবিরাজও তার চিকিৎসা করতে পারেনি। ==তথ্যসূত্র== ইতিহাস গুহা