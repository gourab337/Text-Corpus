'''নির্মলা মিশ্র''' একজন স্বনামধন্য ভারতীয় বাঙ্গালী গায়িকা। তিনি তাঁর গাওয়া আধুনিক বাংলা এবং ফিল্মি গানের জন্য বহুল পরিচিত। দক্ষিণ কলকাতার চেতলার বাসিন্দা নির্মলা মিশ্রর ডাক নাম 'ঝামেলা'। সংগীত জগতের ঘনিষ্ঠ মহলে তাঁকে অনেকেই ‘ঝামেলাদি’ বলেই ডাকেন। তাঁর বিখ্যাত আধুনিক গানগুলি হচ্ছে এমন একটা ঝিনুক খুঁজে পেলাম না, সেই একজন দিও না তাকে মন, আবেশে মুখ রেখে, বলো তো আর্শি, আমি তো তোমার হাসি কান্নার চিরদিনের সাথী, কাগজের ফুল বলে, তোতা পাখী রে, উন্মনা মন স্বপ্নে মগন ইত্যাদি। এছাড়া তাঁর গাওয়া জনপ্রিয় ছায়াছবির গানগুলি হচ্ছে তুমি আকাশ এখন যদি, আমি হারিয়ে ফেলেছি গানের সাথিরে, রিমিঝিমি রিমিঝিমি, আবিরে রাঙ্গালো কে আমায়।, চোখের মনি হারিয়ে খুঁজি। তিনি অনেক গীতিনাট্যেও অংশ নিয়েছেন। ১৯৭৬ সালে তিনি উত্তম কুমারের মহালয়া গীতিনাট্যে অংশ নেন। নির্মলা মিশ্র অসংখ্য নজরুলগীতি, রবীন্দ্রসঙ্গীত, শ্যামা সঙ্গীত, দেশাত্মবোধক গান এবং লোকসঙ্গীতও গেয়েছেন। তিনি মান্না দে, প্রতিমা বন্দোপাধ্যায়, মানবেন্দ্র মুখোপাধ্যায়, সন্ধ্যা মুখোপাধ্যায় শিপ্রা বসু এবং অন্যান্য অনেক বিখ্যাত শিল্পীর সাথে দৈত গান গেয়েছেন। == প্রারম্ভিক জীবন == নির্মলা মিশ্র ১৯৩৮ সালে দুর্গা সপ্তমিতে কোলকাতার কাছাকাছি অবস্থিত মাজিলপুরে জন্মগ্রহণ করেন। তাঁর পিতা ছিলেন পন্ডিত মোহিনিমোহন মিশ্র এবং মাতা ছিলেন ভবানি দেবি। পরে তাঁর পিতার চাকুরির কারণে তাঁর পরিবার কোলকাতার চেতলায় স্থানান্তরিত হয়। নির্মলা মিশ্র’র পরিবার ছিল একটি সঙ্গীতমুখর পরিবার। তাঁর পিতা মোহিনিমোহন মিশ্র এবং বড় ভাই মুরারিমোহন মিশ্র দু’জনই বিখ্যাত গায়ক ছিলেন। তাঁর পারিবারিক পদবি ছিল বন্দোপাধ্যায়। পরে তাঁর পরিবারকে ‘মিশ্র’ উপাধি দেয়া হয়। এছাড়া ‘কাশি সঙ্গীত সমাজ’ তাঁর পিতাকে ‘পন্ডিত’, ‘সঙ্গীত রত্ন’, ‘সঙ্গীত নায়ক’ উপাধিতে ভূষিত করে। নির্মলা মিশ্রর স্বামী প্রদীপ দাশগুপ্ত একজন গায়ক এবং গীতিকার। == সঙ্গীত জগতে পদার্পণ == নির্মলা মিশ্র ১৯৬০ সালে সঙ্গীত জগতে পদার্পণ করেন যখন সঙ্গীত পরিচালক বালাকৃষ্ণ দাস তাঁকে ‘শ্রী লোকনাথ’ ছায়াছবির গানে কন্ঠ দেয়ার সুযোগ দেন। তিনি যেসব ছায়াছবির গানে কন্ঠ দিয়েছেন তার মধ্যে উল্লেখযোগ্য হচ্ছে স্ত্রী (১৯৭২), কা (১৯৬৫), অভিনেত্রী (১৯৭০), অনুতাপ (১৯৯২) ইত্যাদি। == পুরস্কার == বালাক্রুষ্ণা দাস পদক। == তথ্যসূত্র ==