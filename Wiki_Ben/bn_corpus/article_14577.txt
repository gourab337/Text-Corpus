চওড়া গলা অপেক্ষাকৃত চ্যাপ্টা তলাবিশিষ্ট বড় রন্ধন-পাত্র। ডেকচির হিন্দী প্রতিভাষা পাতিলা বা ডেগচি। ভ্রমণ বা ক্যাম্পিংয়ে ব্যবহৃত ধাতব যে রন্ধনপাত্রের পাশ্চাত্যীয় নাম "dixie" তা আসলে ডেকচি থেকে এসে থাকতে পারে বলে কেউ কেউ মনে করেন। ডেকচি সাধারণতঃ অ্যালুমিনিয়াম, স্টেইনলেস স্টিল কিংবা কদাচিৎ মাটির তৈরি হয়ে থাকে। হাঁড়ির নীচটা গোল হবার বদলে চ্যাপ্টা করে নিলে ধারগুলি সরু মুখের দিকে কেন্দ্রগামী ঢালযুক্ত না করে উপরদিকে খাড়া করে বড় মুখ করে দিলে তা ডেকচিতে রূপান্তরিত হবে। এর মুখের চারিদিকের কানা বাইরের দিকে বাঁকানো সমতল বলয়ের মত যার উপর ঢাকা দেওয়ার জন্য, একই রকম সামগ্রীতে প্রস্তত (অ্যালুমিনিয়াম বা মাটি) গোল প্রায় সমতল (বা সামান্য অবতল) ঢাকনা থাকে, যা এর সংগে সংযুক্ত নয়, আলগা ভাবে এর মুখের উপর বসানো থাকে। অধিকাংশ অ্যালুমিনিয়াম ডেকচি ড্রামের মত অর্থাৎ লম্ব চোঙাকৃতি হয়ে থাকে খুব বেশি ভারী না হলে হাতল সাধারণতঃ থাকে না। হাতল থাকলে তা একপাশে লম্বা আনুভূ্মিক দণ্ড হতে পারে বা দুইপাশে কড়ার মত হতে পারে। কিন্তু এর সঙ্গে বালতির পার্থক্য হল ডেকচি চওড়ায় বেশি উচ্চতায় কম আর নিচের দিকে মাটি থেকে উচুতে বসাবার জন্য কানা দেওয়া নেই, যাতে উনুনের উপর বসালে পুরো নিচের তলটি আঁচ পায়।