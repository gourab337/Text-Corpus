'''বিনোদ ধাম''' (মারাঠি ভাষায়: विनोद धाम) (জন্ম: ১৯৫০, পুনে, মহারাষ্ট্র, ভারত) একজন ঝুঁকিগ্রহণকারী পুঁজিপতি (venture capitalist) এবং খ্যাতিমান কম্পিউটার প্রযুক্তিবিদ। == জন্ম শিক্ষাজীবন == ধাম দিল্লি প্রকৌশল কলেজ থেকে স্নাতক পর্যায়ের পড়াশোনা শেষ করেন। ১৯৭১ সালে পাস করার পর তিনি দিল্লি-ভিত্তিক অর্ধপরিবাহী কোম্পানি কন্টিনেন্টাল ডিভাইস-এ যোগ দেন। ১৯৭৫ সালে তিনি চাকরি ছেড়ে মার্কিন যুক্তরাষ্ট্রের সিনসিনাটি বিশ্ববিদ্যালয়ে তড়িৎ প্রকৌশল বিষয়ে স্নাতকোত্তর পর্যায়ে পড়াশোনা করতে চলে যান। এক সাক্ষাৎকারে তিনি বলেছেন যে আমেরিকাতে আসার সময় তার পকেটে মাত্র আট ডলার ছিল। সেখানে তিনি কঠিন অবস্থা বিজ্ঞানের উপর বিশেষায়িত গবেষণা করেন। == কর্মজীবন == ১৯৭৭ সালে মাস্টার্স ডিগ্রী অর্জনের পর তিনি ডেটন, ওহাইও-তে এনসিআর কর্পোরেশনে যোগ দেন। সেখান থেকে তিনি ইন্টেল কর্পোরেশনে চলে আসেন এবং পেন্টিয়াম চিপের উপর কাজ করা শুরু করেন। পেন্টিয়াম চিপের উদ্ভাবনে ধামের ভূমিকার জন্য তাকে '''পেন্টিয়াম চিপের জনক''' হিসেবে গণ্য করা হয়। এছাড়া তিনি অনুদ্বায়ী (non-volatile) ফ্ল্যাশ মেমরি চিপেরও একজন সহ-উদ্ভাবক। তিনি ইন্টেল কর্পোরেশনের ভাইস প্রেসিডেন্ট পদ পর্যন্ত উন্নীত হয়েছিলেন। ১৯৯৫ সালে তিনি ইন্টেল ছেড়ে দেন এবং অনেকগুলি স্টার্ট-আপ কোম্পানিতে যোগ দেন, যার মধ্যে ছিল নেক্সজেন। নেক্সজেন পরে এএমডি কিনে নেয়। এরপর তিনি সিলিকন স্পাইস কোম্পানিতে যোগ দেন, যা ২০০০ সালে ব্রডকম কিনে নেয়। তিনি নিউ পাথ ভেঞ্চার্স নামের একটি বিনিয়োগ কোম্পানির সহ-প্রতিষ্ঠাতা, যা নেভিস নেটওয়ার্কসের মত কোম্পানিকে তহবিল প্রদান করেছে। == তথ্যসূত্র == == আরও দেখুন == পেন্টিয়াম এএমডি কে৬ == বহিঃসংযোগ == বিনোদ ধামের উপর দিল্লি প্রকৌশল কলেজের ওয়েবসাইটে নিবন্ধ Former Intel, AMD Exec Joins Telecom Startup Silicon Spice Video Father of Pentium Processor on Investing in India জন্ম প্রকৌশলী ব্যক্তি