'''গঙ্গাকিশোর ভট্টাচার্য''' একজন বাঙালি সাংবাদিক এবং বই প্রকাশক। তিনি রাজা রামমোহন রায়ের সমসাময়িক ছিলেন। == কৃতিত্ব == গঙ্গাকিশোর হুগলী জেলার অন্তর্গত শ্রীরামপুরের কাছাকাছি জায়গার অধিবাসী ছিলেন। শ্রীরামপুরের খ্রিষ্টান পাদ্রীদের পরিচালিত ছাপাখানায় তিনি কাজ শেখেন। কিছুদিন পরে তিনি কলকাতায় গিয়ে স্বাধীনভাবে বই প্রকাশ কার্যে নিযুক্ত হন। গঙ্গাকিশোর বাংলা বই মুদ্রিত করে বইয়ের ব্যবসা শুরু করেন। তার সম্পাদিত প্রথম বাংলা বইয়ের নামে 'অন্নদামঙ্গল'। এটি ১৮১৬ খ্রিষ্টাব্দে মুদ্রিত হয়েছিল। তিনি নিজের কাজের সুবিধার জন্য একটি মুদ্রাযন্ত্র স্থাপন করেন। এটি 'বাঙ্গালী প্রেস' নামে পরিচিত ছিল। তৎকালীন অনেক প্রসিদ্ধ গ্রন্থকারের বই এই মুদ্রযন্ত্রে মুদ্রিত হত। এছাড়া তিনি বাংলা ভাষায় একটি ইংরেজি ব্যাকরণ, ব্যাখ্যা টীকাসহ মূল ভগবদ্গীতা, চিকিৎসাশাস্ত্র সম্পর্কে কয়েকটি বই প্রভৃতি মুদ্রিত প্রকাশিত করেন। বইয়ের ব্যবসায় তিনি বিশেষ অর্থলাভ করেছিলেন। গঙ্গাকিশোর ভট্টাচার্য সম্পাদিত ''বাঙ্গালা গেজেট'' নামের বাংলা ভাষায় মুদ্রিত সাপ্তাহিক পত্রিকাটি প্রথম বাংলা সংবাদপত্র বলে অনুমিত হয়। পত্রিকাটি ১৮১৮ খ্রিষ্টাব্দের মধ্যভাগে প্রথম প্রকাশিত হয়েছিল। এই কাজে হরচন্দ্র রায় নামে আর এক ব্যক্তি তার সহযোগী ছিলেন। 'বাঙ্গালা গেজেট' অধিককাল প্রকাশিত হয় নি। পত্রিকাটির প্রকাশ বন্ধ হয়ে গেলে গঙ্গাকিশোর তার মুদ্রণযন্ত্রটি নিজের গ্রামে নিয়ে যান। তার মৃত্যুর পরেও এটি বর্তমান ছিল এবং অনেক বিশিষ্ট ব্যক্তির বই এতে মুদ্রিত হয়েছিল। == মৃত্যু == গঙ্গাকিশোর সম্ভবত ১৮৩১ খ্রিষ্টাব্দে মারা গিয়েছিলেন। ==তথ্যসূত্র== সাংবাদিক