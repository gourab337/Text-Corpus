'''কঙ্ক রিপাবলিক''' মার্কিন যুক্তরাষ্ট্রের ফ্লোরিডা অঙ্গরাজ্যের অধিবাসীদের কল্পিত একটি প্রতিকী রাষ্ট্র। মূলতঃ ফ্লোরিডা কীস্‌ অঞ্চলের অধিবাসীরা মস্করামূলক প্রতিবাদস্বরূপ ১৯৮২ খ্রীস্টাব্দের ২৩ এপ্রিল এই রাষ্ট্রের প্রস্তাব করে। এর পর থেকে পর্যটকদের আকর্ষণ হিসাবে এই নামটি চালু আছে। প্রতিবাদটির সূচনা হয় মার্কিন সীমান্ত রক্ষী বাহিনীর রোডব্লক চেকপয়েন্ট বসানোকে কেন্দ্র করে। এসব রোডব্লকের ফলে এলাকাবাসীর খুব অসুবিধা হচ্ছিলো এবং স্থানীয় পর্যটন ব্যবসায় ক্ষতিগ্রস্থ হচ্ছিল। কঙ্ক রিপাবলিক আসলে কিন্তু কোন বিচ্ছিন্নতাবাদী আন্দোলন নয়, কিন্তু কী ওয়েস্ট এলাকার অনেকেই স্থানীয় সমস্যার প্রতি যুক্তরাষ্ট্রের কেন্দ্রীয় সরকারের উদাসীনতা হঠকারিতার প্রতিকী প্রতিবাদ হিসাবে কঙ্ক রিপাবলিক এর নামটি টিকিয়ে রেখেছেন। প্রতিবাদীরা এপ্রিল ২৩ কে তাঁদের স্বাধীনতা দিবস হিসাবে পালন করেন, এবং সপ্তাহব্যাপী বিভিন্ন অনুষ্ঠান পালন করেন। এই প্রতিকী আন্দোলন স্থানীয় পর্যটন ব্যবসায়ের যথেষ্ট সহায়তা করে থাকে।